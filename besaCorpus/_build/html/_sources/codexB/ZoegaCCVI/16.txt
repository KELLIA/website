
----------------------------
16. *On a Famine*
----------------------------

ⲡϫⲟⲉⲓⲥ ⲡⲁⲛⲟⲩⲧⲉ ϯⲛⲁϯⲉⲟⲟⲩ ⲛⲁⲕ · ⲁⲩⲱ ϯⲛⲁⲥⲙⲟⲩ ⲉⲡⲉⲕⲣⲁⲛ ϫⲉⲛ̄ⲧⲕⲟⲩϣⲡⲏⲣⲉ ϩⲛ̄ⲛⲉⲕⲉⲟⲟⲩ ⲉⲕⲉⲓⲣⲉ ⲛ̄ϩⲉⲛⲙⲟⲉⲓϩⲉ :


Chapter 01
=========
Paragraph 01
------
ⲕⲥⲙⲁⲙⲁⲁⲧ ⲡϫⲟⲉⲓⲥ ⲡⲛⲟⲩⲧⲉ ⲡⲡⲁⲛⲧⲟⲕⲣⲁⲧⲱⲣ ⲡⲉⲓⲱⲧ ⲙ̄ⲡⲉⲛϫⲟⲉⲓⲥ ⲓ̄ⲥ̄ ⲡⲉⲭ̄ⲥ̄ · ⲡⲉⲧⲥⲙⲁⲙⲁⲁⲧ ⲁⲩⲱ ⲉⲧⲣ̄ϩⲟⲩⲉⲥⲙⲁⲙⲁⲁⲧ ϣⲁⲛⲓⲉⲛⲉϩ · ⲡⲉⲧϣⲟⲟⲡ ϩⲁⲑⲏ ⲛ̄ⲛⲁⲓⲱⲛ · ⲡⲉⲛⲧⲁϥⲧⲁⲙⲓⲉⲙ̄ⲡⲏⲩⲉ ⲙⲛ̄ⲛⲉⲧⲛ̄ϩⲏⲧⲟⲩ ⲧⲏⲣⲟⲩ · ⲛ̄ⲁⲣⲭⲏ ⲙⲛ̄ⲛ̄ⲉⲝⲟⲩⲥⲓⲁ ⲙⲛ̄ⲛ̄ϭⲟⲙ ⲙⲛ̄ⲙ̄ⲙⲛ̄ⲧϫⲟⲉⲓⲥ · ⲁⲩⲱ ⲛ̄ⲭⲉⲣⲟⲩⲃⲉⲓⲛ ⲙⲛ̄ⲛ̄ⲥⲁⲣⲁⲫⲉⲓⲛ · ⲁⲩⲱ ⲡⲕⲁϩ ⲙⲛ̄ⲑⲁⲗⲁⲥⲥⲁ ⲙⲛ̄ⲛ̄ⲉⲓⲉⲣⲱⲟⲩ · ⲙⲛ̄ⲡⲉⲕⲥⲱⲛⲧ̄ ⲧⲏⲣϥ̄ ⲉⲛⲧⲁⲕⲧⲁⲙⲓⲟϥ ·

Paragraph 02
------
ⲉⲕⲥⲙⲁⲙⲁⲁⲧ ϩⲛ̄ⲛⲉⲕϩⲃⲏⲩⲉ ⲧⲏⲣⲟⲩ ⲙⲛ̄ⲛⲉⲕⲧⲱϣ ⲧⲏⲣⲟⲩ , ⲡⲇⲏⲙⲓⲟⲩⲣⲅⲟⲥ ⲙ̄ⲡⲧⲏⲣϥ̄ ϫⲉⲁⲕⲧⲣⲉⲛⲣ̄ⲙ̄ⲡϣⲁ ⲉⲧⲣⲉⲡⲉⲓ̈ⲛⲟϭ ⲛ̄ⲁⲅⲁⲑⲟⲛ ϣⲱⲡⲉ ⲛⲁⲛ ϩⲛ̄ⲧⲉⲓⲣⲟⲙⲡⲉ ⲧⲁⲓ̈ ⲉⲧⲉⲑⲉⲛⲛⲁⲧⲏⲧⲉ ·

Paragraph 03
------
ϩⲣⲁⲓ̈ ϩⲛ̄ⲧⲙⲉϩⲥⲟⲉ ⲛ̄ⲣⲟⲙⲡⲉ ϫⲓⲛⲧⲁⲡⲉⲛⲉⲓⲱⲧ ⲛ̄ϩⲗ̄ⲗⲟ ⲙ̄ⲧⲟⲛ ⲙ̄ⲙⲟϥ ⲁⲡⲁ ⲥⲉⲛⲟⲩⲑⲓⲟⲥ ϩⲙ̄ⲡⲙⲉϩⲥⲁϣϥ̄ ⲛ̄ⲉⲃⲟⲧ ⲛ̄ⲥⲟⲩⲙⲛ̄ⲧⲥⲛⲟⲟⲩⲥ ⲙ̄ⲡⲉⲃⲟⲧ · ⲛ̄ⲧⲉⲣⲉⲟⲩⲛⲟϭ ⲛ̄ϩⲓⲥⲉ ϣⲱⲡⲉ ϩⲙ̄ⲡⲕⲁϩ ⲧⲏⲣϥ̄ ϩⲛ̄ϩⲉⲛϩⲕⲟ ⲙⲛ̄ϩⲉⲛϣⲱⲛⲉ · ϩⲙ̄ⲡⲧⲣⲉⲡⲓⲛⲟϭ ⲙ̄ⲙⲏⲏϣⲉ ⲥⲱⲟⲩϩ ⲉⲡⲉⲓ̈ⲙⲁ · ⲉⲁⲩϣⲱⲛⲉ ⲁⲩⲱ ⲉⲁϩⲁϩ ⲙⲟⲩ ⲛ̄ϩⲏⲧⲟⲩ · 


Chapter 02
=========
Paragraph 01
------
ⲡⲉϩⲙⲟⲧ ⲙ̄ⲡⲛⲟⲩⲧⲉ ϣⲏⲡ ϫⲉⲁⲛⲥⲛⲏⲩ ⲟⲩⲱⲥϥ̄ ⲉⲣⲟⲟⲩ ⲁⲩϥⲓⲡⲉⲩⲣⲟⲟⲩϣ ϩⲛ̄ϩⲱⲃ ⲛⲓⲙ ⲙ̄ⲡⲟⲩⲕⲁⲁⲩ ⲉϣⲱⲱⲧ ⲛ̄ⲗⲁⲁⲩ ϩⲛ̄ⲧⲉⲩⲭⲣⲉⲓⲁ ⲧⲏⲣⲥ̄ ⲉⲧⲟⲩⲁϩⲉ ⲛⲁⲥ · ⲉⲓⲧⲉ ⲁⲑⲩⲣⲁⲥ · ⲉⲓⲧⲉ ϭⲓⲛⲟⲩⲱⲙ · ⲉⲓⲧⲉ ϭⲣⲟⲟⲙⲡⲉ ⲉϥⲟⲩⲱⲧ ⲏ ⲉϥⲙⲟⲗϩ̄ · ⲉⲓⲧⲉ ⲥⲟⲟⲩϩⲉ · ⲉⲓⲧⲉ ϩⲁⲗⲱⲙ · ⲉⲓⲧⲉ ⲉϫⲟⲕⲙⲟⲩ · ⲉⲓⲧⲉ ⲉϯⲡⲁϩⲣⲉ ⲉⲛⲉⲧⲉⲣⲉⲙ̄ⲡⲗⲏⲅⲏ ϩⲓⲱⲟⲩ · ⲉⲓⲧⲉ ⲉϫⲟⲕⲙⲟⲩ · ⲉⲓⲧⲉ ⲉϯⲡⲁϩⲣⲉ ⲉⲛⲉⲧⲉⲣⲉⲙ̄ⲡⲗⲏⲅⲏ ϩⲓⲱⲟⲩ ·

Paragraph 02
------
ϩⲁⲡⲁⲝ ϩⲁⲡⲗⲱⲥ ⲙ̄ⲡⲉⲛ̄ⲥⲛⲏⲩ ⲕⲁⲁⲩ ⲉϣⲱⲱⲧ ⲙ̄ⲡⲉⲧⲟⲩⲁϩⲉ ⲛⲁϥ ⲧⲏⲣϥ̄ ⲉⲛ̄ⲧⲉⲛϭⲟⲙ ⲁⲛ · ⲁⲗⲗⲁ ϩⲛ̄ⲧⲉⲭⲁⲣⲓⲥ ⲙ̄ⲡⲛⲟⲩⲧⲉ ⲡⲉⲛⲥⲱⲧⲏⲣ ⲡⲉⲛⲧⲁϥⲧⲁⲁϥ ⲛ̄ⲥⲱⲧⲉ ϩⲁⲟⲩⲟⲛ ⲛⲓⲙ · 

Paragraph 03
-------
ⲉⲁⲩⲇⲓⲁⲕⲟⲛⲉⲓ ⲛ̄ⲛⲉⲧϣⲱⲛⲉ ⲙⲛ̄ⲛ̄ⲕⲉⲙⲏⲏϣⲉ ⲧⲏⲣⲟⲩ ⲉⲧⲟⲩⲥⲟⲃⲧⲉ ⲛⲁⲩ ⲙ̄ⲙⲏⲛⲉ ⲉⲩⲧⲙ̄ⲙⲟ ⲙ̄ⲙⲟⲟⲩ , ⲉⲩⲛⲁⲣ̄ϩⲟⲩⲟ ⲉⲟⲩϭⲓⲥⲧⲃⲁ ⲛ̄ⲣⲱⲙⲉ , ⲏ ⲥⲉ ⲛ̄ϣⲉ · ⲥⲟⲡ ϩⲟⲩⲟ ⲉⲛⲁⲓ̈ ⲏ ⲡⲉⲥⲃⲟⲕ ·


Paragraph 04
------
ⲁⲩⲱ ⲛⲉⲛⲧⲁⲩⲙⲟⲩ ⲧⲏⲣⲟⲩ ⲉⲁⲩⲣ̄ϩⲟⲩⲟ ⲉϣⲉ ϫⲟⲩⲧϣⲙⲏⲛ ⲛ̄ⲣⲱⲙⲉ , ⲉⲁⲩϥⲓⲡⲉⲩⲣⲟⲟⲩϣ ⲁⲩⲕⲟⲟⲥⲟⲩ ϩⲛ̄ⲧⲉⲭⲣⲓⲁ ⲧⲏⲣⲥ̄ ϩⲓⲧⲙ̄ⲡⲉⲥⲙⲟⲩ ⲙ̄ⲡⲉⲭ̄ⲥ̄ ⲓ̄ⲥ̄ ⲡⲉⲛϫⲟⲉⲓⲥ ⲡⲁⲓ̈ ⲉⲛⲧⲁϥϯϭⲟⲙ ⲛ̄ⲛⲉⲥⲛⲏⲩ ⲉⲁⲩϩⲩⲡⲏⲣⲉⲧⲉⲓ ⲙ̄ⲙⲟⲟⲩ ϣⲁⲛⲧⲉⲡⲙⲁ ⲙ̄ⲧⲟⲛ ⲛ̄ⲧⲉⲡⲟⲩⲁ ⲡⲟⲩⲁ ⲃⲱⲕ ⲉⲛⲉϥⲧⲟⲡⲟⲥ :


Chapter 03
=========
Paragraph 01
------
ⲉⲧⲃⲉⲡⲁⲓ̈ ⲧⲛ̄ⲉⲝⲟⲙⲟⲗⲟⲅⲉⲓ ⲛⲁⲕ ⲡⲉⲛϫⲟⲉⲓⲥ ⲓ̄ⲥ̄ ⲡⲉⲭ̄ⲥ̄ ⲙⲛ̄ⲡⲉⲕⲉⲓⲱⲧ ⲉⲧⲥⲙⲁⲙⲁⲁⲧ · ϫⲉⲛⲉⲕϩⲃⲏⲩⲉ ⲧⲏⲣⲟⲩ ϩⲉⲛⲙⲉⲛⲉ · ⲁⲩⲱ ϩⲉⲛϩⲁⲡ ⲙ̄ⲙⲉⲛⲉ ⲛⲉⲕϩⲃⲏⲩⲉ · ϫⲉⲛ̄ⲧⲁⲛⲁⲓ̈ ⲧⲏⲣⲟⲩ ϣⲱⲡⲉ ⲉⲧⲃⲉⲛⲉⲛⲛⲟⲃⲉ ·

Paragraph 02
------
ⲁⲩⲱ ⲛⲉⲛⲁⲛⲟⲙⲓⲁ ⲁⲩⲣⲓⲕⲉ ⲛ̄ⲛⲁⲓ̈ ⲉⲃⲟⲗ ⲙ̄ⲙⲟⲛ ⲉⲧⲉⲛⲉⲕⲙⲛ̄ⲧϣⲁⲛϩⲧⲏϥ ⲛⲉ · ⲁⲩⲱ ⲛⲉⲛⲛⲟⲃⲉ ⲁⲩⲧⲣⲉⲛ̄ⲁⲅⲁⲑⲟⲛ ⲟⲩⲉ ⲙ̄ⲙⲟⲛ · ⲁⲩⲱ ⲛⲉⲛϫⲓ ⲛϭⲟⲛⲥ̄ ⲙⲛ̄ⲛⲉⲛⲙⲛ̄ⲧϣⲁϥⲧⲉ ⲛⲉⲛⲧⲁⲩ ⲧⲣⲉⲕⲕⲧⲉⲡⲉⲕϩⲟ ⲉⲃⲟⲗ ⲙ̄ⲙⲟⲛ ⲉⲧⲙ̄ⲛⲁ ⲛⲁⲛ · ⲁⲩⲱ ⲁⲕⲡⲁⲣⲁⲇⲓⲇⲟⲩ ⲙ̄ⲙⲟⲛ ⲉⲧⲟⲟⲧⲟⲩ ⲛ̄ⲑⲗⲓⲯⲓⲥ ⲛⲓⲙ ⲉⲧⲉⲡⲙⲟⲩⲡⲉ ⲙⲛ̄ⲡϩⲉⲃⲱⲱⲛ ⲙⲛ̄ϩⲓⲥⲉ ⲛⲓⲙ ·

Paragraph 03
------
ϩⲛ̄ⲛⲁⲓ̈ ⲟⲛ ⲧⲏⲣⲟⲩ ⲙ̄ⲡⲉⲡⲉⲛϩⲏⲧ ⲁⲓⲥⲑⲁⲛⲉ ⲉⲧⲣⲉⲛⲕⲧⲟⲛ ⲛ̄ⲧⲛ̄ⲣ̄ϩⲟⲧⲉ ϩⲏⲧⲕ̄ ⲛ̄ⲧⲛ̄ⲉⲡⲓⲕⲁⲗⲉⲓ ⲙ̄ⲡⲉⲕⲣⲁⲛ · ϫⲉⲛ̄ⲧⲕ̄ⲟⲩⲛⲟⲩⲧⲉ ⲛ̄ⲛⲁⲏⲧ ⲉⲕⲉⲓⲣⲉ ⲛ̄ϩⲧⲏⲕ ⲉϫⲛ̄ⲛ̄ⲕⲁⲕⲓⲁ

Paragraph 04
------
ⲡϫⲟⲉⲓⲥ ⲡⲉⲛⲛⲟⲩⲧⲉ ⲕⲱ ⲛⲁⲛ ⲉⲃⲟⲗ ⲛⲅ̄ⲧⲁⲁⲥ ⲛⲁⲛ ⲉⲧⲣⲉⲛⲕⲧⲟⲛ ⲉⲃⲟⲗ ϩⲛ̄ⲛⲉⲛⲡⲉⲑⲟⲟⲩ · ⲛ̄ⲧⲛ̄ⲛⲟⲉⲓ ϩⲛ̄ⲇⲓⲕⲁⲓⲟⲥⲩⲛⲏ ⲛⲓⲙ ⲁⲩⲱ ϩⲙ̄ⲙⲉ ⲛⲓⲙ ⲛ̄ⲧⲛ̄ⲉⲓⲣⲉ ⲙ̄ⲡⲡⲉⲧⲛⲁⲛⲟⲩϥ ⲙ̄ⲡⲉⲕⲙ̄ⲧⲟ ⲉⲃⲟⲗ · 

Paragraph 05
------
ⲥⲱⲧⲙ̄ ⲉⲣⲟⲛ ⲡϫⲟⲉⲓⲥ ϫⲉⲟⲩⲭⲣⲏⲥⲧⲟⲥ ⲡⲉ ⲡⲉⲕⲛⲁ · ⲕⲱ ⲛⲁⲛ ⲉⲃⲟⲗ ⲡϫⲟⲉⲓⲥ · ϣⲛ̄ϩⲧⲏⲕ ⲡϫⲟⲉⲓⲥ · ϯϩⲧⲏⲕ ⲡϫⲟⲉⲓⲥ ⲉⲡⲉⲛϩⲓⲥⲉ ⲙⲛ̄ⲡⲉⲛⲙ̄ⲕⲁϩ · ⲙⲛ̄ⲡϩⲟϫϩϫ̄ ⲙ̄ⲡⲕⲟⲥⲙⲟⲥ ⲧⲏⲣϥ̄ · ⲁⲣⲓⲥ ⲉⲧⲃⲏⲏⲧⲕ̄ ⲛⲅ̄ⲧⲙ̄ⲱⲥⲕ̄ ⲡϫⲟⲉⲓⲥ ⲡⲉⲛⲛⲟⲩⲧⲉ ·


Paragraph 06
------
ⲛⲓⲙ ⲅⲁⲣ ⲡⲉ ⲡⲕⲉⲛⲟⲩⲧⲉ ⲛ̄ⲃⲗ̄ⲗⲁⲕ ⲉⲕϥⲓ ⲙ̄ⲙⲁⲩ ⲛ̄ⲛ̄ⲁⲛⲟⲙⲓⲁ · ⲁⲩⲱ ⲉⲕⲱⲃϣ̄ ⲙ̄ⲙⲟⲕ ⲉⲛⲉⲛⲙⲛ̄ⲧϣⲁϥⲧⲉ ⲙⲛ̄ⲛⲉⲛⲡⲁⲣⲁⲡⲧⲱⲙⲁ · ϫⲉⲛ̄ⲧⲕ̄ⲟⲩϣⲁⲛϩⲧⲏϥ ⲁⲩⲱ ⲛ̄ⲧⲕ̄ⲟⲩϩⲁⲣϣ̄ϩⲏⲧ ⲉⲛⲁϣⲉⲡⲉⲕⲛⲁ ·


Paragraph 07
------
ⲛ̄ⲧⲁⲛⲓϩⲓⲥⲉ ⲅⲁⲣ ⲧⲏⲣⲟⲩ ϣⲱⲡⲉ ⲙ̄ⲙⲟⲛ ⲉⲧⲃⲉ ϫⲉⲁⲛⲣ̄ⲁⲧⲥⲱⲧⲙ̄ ⲛ̄ⲥⲱⲕ · ⲛ̄ⲑⲉ ⲉⲛⲧⲁⲕϫⲟⲟⲥ ϩⲓⲧⲙ̄ⲡⲉ ⲡⲣⲟⲫⲏⲧⲏⲥ ϫⲉⲛ̄ⲧⲁⲛⲁⲓ̈ ⲧⲏⲣⲟⲩ ϣⲱⲡⲉ ⲙ̄ⲙⲱⲧⲛ̄ ⲉⲧⲃⲏⲏⲧ · ⲧⲉⲧⲛⲁⲛ̄ⲕⲟⲧⲕ̄ ϩⲛ̄ⲟⲩⲗⲩⲡⲏ · ⲉⲧⲃⲉⲡⲁⲓ̈ ⲧⲁⲓ̈ ⲧⲉ ⲑⲉ ⲉⲛⲧⲁⲛⲥⲉⲓ ⲛ̄ⲧⲉⲛⲣⲙ̄ⲉⲓⲏ ·


Chapter 04
=========
Paragraph 01
------
ⲟⲩⲟⲉⲓ ⲛⲁⲛ ϫⲉⲁⲛⲣ̄ⲛⲟⲃⲉ · ⲉⲧⲃⲉⲡⲁⲓ̈ ⲁⲡⲉⲛϩⲏⲧ ϣⲱⲡⲉ ⲉϥⲙⲟⲕϩ̄ · ⲁⲩⲱ ⲟⲩⲟⲉⲓ ⲛⲁⲛ ϫⲉⲙ̄ⲡⲛ̄ⲧⲥⲁⲃⲟ ⲉⲟⲩⲁϩⲛ̄ ⲛ̄ⲥⲱⲕ · ⲟⲩⲇⲉ ⲙ̄ⲡⲛ̄ⲗⲟ ϩⲛ̄ⲛⲉⲛϩⲃⲏⲩⲉ ⲙ̄ⲡⲟⲛⲏⲣⲟⲛ , ϫⲉⲕⲁⲥ ⲉⲣⲉⲟⲩⲡⲉⲧⲛⲁⲛⲟⲩϥ ϣⲱⲡⲉ ⲙ̄ⲙⲟⲛ ·

Paragraph 02
------
ⲧⲇⲓⲕⲁⲓⲟⲥⲩⲛⲏ ⲉⲥϣⲟⲟⲡ ⲛⲁⲕ ⲡϫⲟⲉⲓⲥ · ⲡϣⲓⲡⲉ ⲙ̄ⲡϩⲟ ⲉϥϣⲟⲟⲡ ⲛⲁⲛ ⲛ̄ⲑⲉ ⲙ̄ⲡⲟⲟⲩ ⲛϩⲟⲟⲩ ·

Paragraph 03
------
ⲙ̄ⲙⲛ̄ⲧϣⲁⲛϩⲧⲏϥ ⲙⲛ̄ⲛ̄ⲕⲱ ⲉⲃⲟⲗ ⲉⲩϣⲟⲟⲡ ⲛⲁⲕ ⲡϫⲟⲉⲓⲥ ⲓ̄ⲥ̄ ϫⲉⲁⲛⲣ̄ⲛⲟⲃⲉ ϩⲛ̄ϩⲱⲃ ⲛⲓⲙ ⲁⲩⲱ ⲁⲛⲥⲁϩⲱⲛ ⲉⲃⲟⲗ ⲙ̄ⲙⲟⲕ · ⲉⲙⲡⲛ̄ⲥⲱⲧⲙ̄ ⲛ̄ⲥⲁⲧⲉⲕⲥⲙⲏ ⲙⲛ̄ⲛⲉⲕⲉⲛⲧⲟⲗⲏ ⲙⲛ̄ⲛⲉⲕⲟⲩⲉϩⲥⲁϩⲛⲉ ⲉⲛⲧⲁⲕϩⲱⲛ ⲙ̄ⲙⲟⲟⲩ ⲉⲧⲟⲟⲧⲛ̄ ⲉⲧⲣⲉⲛⲙⲟⲟϣⲉ ϩⲣⲁⲓ̈ ⲛ̄ϩⲏⲧⲟⲩ ϫⲉⲕⲁⲥ ⲉⲣⲉⲡⲡⲉⲧⲛⲁⲛⲟⲩϥ ϣⲱⲡⲉ ⲙ̄ⲙⲟⲛ ·


Paragraph 04
------
ⲁⲗⲗⲁ ⲁⲛⲙⲟⲟϣⲉ ϩⲙ̄ⲡⲟⲩⲱϣ ⲙ̄ⲡⲉⲛϩⲏⲧ ⲉⲑⲟⲟⲩ ϣⲁⲛⲧⲉⲛⲉⲓ̈ϩⲓⲥⲉ ⲧⲏⲣⲟⲩ ⲧⲱⲙⲧ̄ ⲉⲣⲟⲛ · ⲉⲥⲉϯⲥⲃⲱ ⲛⲁⲛ ⲛ̄ϭⲓⲧⲉⲛⲙⲛ̄ⲧⲁⲧⲥⲱⲧⲙ̄ · ⲁⲩⲱ ⲉⲥⲉϫⲡⲓⲟⲛ ⲛ̄ϭⲓⲧⲉⲛⲕⲁⲕⲓⲁ · ⲉⲓⲙⲉ ⲁⲩⲱ ⲛ̄ⲧⲛ̄ⲛⲁⲩ ϫⲉϥⲥⲁϣⲉ ⲛⲁⲛ ⲉⲧⲣⲉⲛⲕⲱ ⲛ̄ⲥⲱⲛ ⲙ̄ⲡⲛⲟⲙⲟⲥ ⲙ̄ⲡⲛⲟⲩⲧⲉ ⲙⲛ̄ⲛⲉϥⲇⲓⲕⲁⲓⲱⲙⲁ ⲙⲛ̄ⲛⲉϥⲉⲛⲧⲟⲗⲏ ·

Paragraph 05
------
ⲃⲟⲏⲑⲉⲓ ⲉⲣⲟⲛ ⲡϫⲟⲉⲓⲥ ⲓ̄ⲥ̄ ⲡⲛⲟⲩⲧⲉ ⲡⲉⲛⲥⲱⲧⲏⲣ . ⲉⲧⲃⲉⲡⲉⲟⲟⲩ ⲙ̄ⲡⲉⲕⲣⲁⲛ ⲡϫⲟⲉⲓⲥ ⲙⲁⲧⲟⲩϫⲟⲛ · ⲛⲅ̄ⲕⲱ ⲉⲃⲟⲗ ⲛ̄ⲛⲉⲛⲁⲛⲟⲙⲓⲁ ⲉⲧⲃⲉⲡⲉⲕⲣⲁⲛ · ⲡϫⲟⲉⲓⲥ ⲙⲁⲧⲟⲩϫⲟⲛ · ⲛⲅ̄ⲕⲱ ⲉⲃⲟⲗ ⲛ̄ⲛⲉⲛⲁⲛⲟⲙⲓⲁ ⲉⲧⲃⲉⲡⲉⲕⲣⲁⲛ · ⲙⲏⲡⲟⲧⲉ ⲛ̄ⲥⲉϫⲟⲟⲥ ⲛ̄ϭⲓⲛ̄ⲣⲱⲙⲉ ⲛ̄ⲁⲡⲓⲥⲧⲟⲥ ⲙⲛ̄ⲛ̄ϩⲉⲗⲗⲏⲛ ϫⲉⲉϥⲧⲱⲛ ⲡⲉⲩⲛⲟⲩⲧⲉ · ⲁⲗⲗⲁ ⲙⲁⲧⲟⲩϫⲟⲛ ⲕⲁⲧⲁⲛⲉⲕϣⲡⲏⲣⲉ . ⲛⲅ̄ϯⲉⲟⲟⲩ ⲙ̄ⲡⲉⲕⲣⲁⲛ ⲡϫⲟⲉⲓⲥ ·

Paragraph 06
------
ⲙ̄ⲡⲣ̄ⲣ̄ⲡⲙⲉⲉⲩⲉ ⲛ̄ⲛⲉⲛⲁⲛⲟⲙⲓⲁ ⲛ̄ϣⲟⲣⲡ̄ · ⲁⲗⲗⲁ ⲙⲁⲣⲉⲟⲩϩⲏⲧ ⲉϥⲟⲩⲁⲁⲃ ϣⲱⲡⲉ ⲛ̄ϩⲏⲧⲛ̄ · ⲁⲩⲱ ⲟⲩⲡ̄ⲛ̄ⲁ̄ ⲉϥⲥⲟⲩⲧⲱⲛ ⲙⲁⲣⲉϥⲣ̄ⲃⲣ̄ⲣⲉ ⲙ̄ⲡⲉⲛⲥⲁⲛϩⲟⲩⲛ · ⲛⲅ̄ⲁⲁⲛ ⲛ̄ⲙ̄ⲡϣⲁ ⲉⲧⲣⲉⲟⲩⲡ̄ⲛ̄ⲁ̄ ⲛ̄ⲇⲓⲁⲕⲣⲓⲥⲓⲥ ⲟⲩⲱϩ ⲛ̄ϩⲏⲧⲛ̄ · ⲉⲧⲣⲉⲛⲇⲓⲁⲕⲣⲓⲛⲉ ϩⲛ̄ⲧⲙⲏⲧⲉ ⲙ̄ⲡⲡⲉⲧⲛⲁⲛⲟⲩϥ ⲙⲛ̄ⲡⲡⲉⲑⲟⲟⲩ ·

Paragraph 07
------
ⲡϫⲟⲉⲓⲥ ⲁⲣⲓⲡⲉⲛⲙⲉⲉⲩⲉ ⲁⲩⲱ ⲛⲅ̄ϭⲙ̄ⲛⲉⲛϣⲓⲛⲉ . ⲛⲅ̄ⲁⲁⲛ ⲛ̄ⲙ̄ⲡϣⲁ ⲉⲧⲣⲉⲛⲉⲕⲙⲛ̄ⲧϣⲁⲛϩⲧⲏϥ ⲧⲁϩⲟⲛ ϩⲛ̄ⲟⲩϭⲉⲡⲏ ϫⲉⲁⲛⲣ̄ϩⲏⲕⲉ ⲉⲙⲁⲧⲉ · ⲛ̄ⲣⲱⲙⲉ ⲙⲛ̄ⲛ̄ⲧⲃ̄ⲛⲟⲟⲩⲉ ⲉⲕⲉⲧⲟⲩϫⲟⲟⲩ ⲡϫⲟⲉⲓⲥ ·


Paragraph 08
------
ⲡϫⲟⲉⲓⲥ ⲡⲉⲕⲛⲁ ϣⲟⲟⲡ ϣⲁⲉⲛⲉϩ ⲙ̄ⲡⲣ̄ⲕⲱ ⲛ̄ⲥⲱⲕ ⲛ̄ⲛⲉϩⲃⲏⲩⲉ ⲛ̄ⲛⲉⲕϭⲓϫ · ⲁⲣⲓⲡⲙⲉⲉⲩⲉ ⲛ̄ⲛⲉⲕⲙⲛ̄ⲧϣⲁⲛϩⲧⲏϥ ⲡϫⲟⲓ̈ⲥ ⲁⲩⲱ ⲛⲉⲕⲛⲁ ϫⲉⲥⲉϣⲟⲟⲡ ϫⲓⲛⲉⲛⲉϩ ·


Chapter 05
=========
Paragraph 01
------
ⲉⲓⲥϩⲏⲏⲧⲉ ϭⲉ ⲁⲧⲉⲛⲙⲛ̄ⲧⲁⲧⲙ̄ⲡϣⲁ ⲙⲛ̄ⲛⲉⲛⲛⲟⲃⲉ ⲉⲧⲛⲁϣⲧ̄ ⲁⲡⲟⲥⲧⲉⲣⲉⲓ ⲙ̄ⲙⲟⲛ ⲙ̄ⲡⲉⲕⲛⲁ ⲛ̄ⲧⲣⲟⲙⲡⲉ . ⲉⲧⲉⲡⲙⲟⲟⲩ ⲡⲉ ⲙ̄ⲡⲉⲓⲉⲣⲟ ·

Paragraph 02
------
ⲟⲩⲛϭⲟⲙ ⲙⲉⲛ ⲙ̄ⲙⲟⲕ ⲛ̄ϩⲟⲟⲩ ⲛⲓⲙ · ⲁⲗⲗⲁ ⲛⲉⲛⲛⲟⲃⲉ ⲛⲉⲧϥⲱϭⲉ ⲙ̄ⲙⲟⲛ ⲛ̄ⲛ̄ⲁⲅⲁⲑⲟⲛ · ⲁⲩⲱ ⲉⲧⲃⲉⲛⲉⲛⲡⲉⲑⲟⲟⲩ . ⲁⲕⲕⲱⲧⲉ ⲙ̄ⲡⲉⲕϩⲟ ⲉⲃⲟⲗ ⲙ̄ⲙⲟⲛ ⲉⲧⲙ̄ⲛⲁ ⲛⲁⲛ ·

Paragraph 03
------
ⲉⲧⲃⲉⲡⲉⲓ̈ ⲟⲩⲟⲉⲓ ⲛⲁⲛ ϫⲉⲁⲛⲡⲱⲧ ⲉⲃⲟⲗ ⲙ̄ⲙⲟⲕ · ⲟⲩⲛ̄ⲟⲩⲙⲛ̄ⲧⲉⲃⲓⲏⲛ ⲛⲁⲧⲁϩⲟⲛ ϫⲉⲁⲛⲣ̄ϣⲁϥⲧⲉ ⲉⲣⲟⲕ · ϩⲙ̄ⲡⲁⲓ̈ ⲅⲁⲣ · ⲛ̄ⲧⲁⲩϫⲟⲟⲥ ϫⲉϣⲁⲧⲛⲁⲩ ⲡⲕⲁϩ ⲛⲁⲣ̄ϩⲏⲃⲉ ⲁⲩⲱ ⲡⲉⲭⲟⲣⲧⲟⲥ ⲧⲏⲣϥ̄ ⲛ̄ⲧⲥⲱϣⲉ ϥⲛⲁϣⲟⲟⲩⲉ ⲉⲃⲟⲗ ⲛ̄ⲧⲕⲁⲕⲓⲁ ⲛ̄ⲛⲉⲧⲟⲩⲏϩ ϩⲓϫⲙ̄ⲡⲕⲁϩ · ⲁⲩⲧⲁⲕⲟ ⲛ̄ϭⲓⲛ̄ϩⲁⲗⲁⲧⲉ ⲙⲛ̄ⲛ̄ⲧⲃ̄ⲛⲟⲟⲩⲉ ⲁⲩϫⲟⲟⲥ ϫⲉⲙ̄ⲡⲛⲟⲩⲧⲉ ⲛⲁⲛⲁⲩ ⲁⲛ ⲉⲛⲉⲛϩⲓⲟⲟⲩⲉ ·

Paragraph 04
------
ⲟⲩ ⲉⲣⲟⲛ ⲡⲉ ⲉⲧⲣⲉⲛⲁⲓ̈ ⲧⲱⲙⲧ̄ ⲉⲣⲟⲛ · ⲡⲉⲛϩⲏⲧ ⲡⲗⲁⲛⲁ · ⲁⲩⲱ ⲧⲉⲛⲁⲛⲟⲙⲓⲁ ⲱⲙⲥ̄ ⲙ̄ⲙⲟⲛ · ⲁⲧⲉⲛⲯⲩⲭⲏ ϩⲉ ⲉⲟⲩϩⲟⲧⲉ ·

Paragraph 05
------
ⲛⲉⲛⲁⲛⲟⲙⲓⲁ ⲅⲁⲣ ⲛ̄ϩⲏⲧⲛ̄ · ⲁⲩⲱ ⲁⲛⲉⲓⲙⲉ ⲉⲛⲉⲛϫⲓ ⲛϭⲟⲛⲥ̄ · ⲁⲛⲣ̄ϣⲁϥⲧⲉ · ⲁⲛϫⲓϭⲟⲗ · ⲁⲩⲱ ⲁⲛⲗⲟ ⲉⲛⲟⲩⲏϩ ϩⲓⲡⲁϩⲟⲩ ⲙ̄ⲡⲉⲛⲛⲟⲩⲧⲉ · ⲁⲛⲱϣ ⲁⲩⲱ ⲁⲛⲙⲉⲗⲉⲧⲁ ⲉⲃⲟⲗ ϩⲙ̄ⲡⲉⲛϩⲏⲧ ⲛ̄ϩⲉⲛϣⲁϫⲉ ⲛ̄ϫⲓ ⲛϭⲟⲛⲥ · ⲁⲛⲥⲁϩⲉⲡϩⲁⲡ ⲉⲡⲁϩⲟⲩ ⲁⲩⲱ ⲁⲧⲇⲓⲕⲁⲓⲟⲥⲩⲛⲏ ⲟⲩⲉ ϫⲉⲁⲧⲙⲉ ⲱϫⲛ̄ ϩⲛ̄ⲛⲉⲩϩⲓⲟⲟⲩⲉ · ⲁⲩⲱ ⲙⲡⲟⲩⲉϣϭⲙ̄ϭⲟⲙ ⲉⲉⲓ ⲉⲃⲟⲗ ϩⲓⲧⲙ̄ⲡⲥⲟⲟⲩⲧⲛ̄ ·

Paragraph 06
------
ⲉⲧⲃⲉⲡⲁⲓ̈ ⲡⲥⲁϩⲟⲩ ⲛⲁⲟⲩⲱⲙⲡⲕⲁϩ ϫⲉⲁⲩⲣ̄ⲛⲟⲃⲉ ⲛ̄ϭⲓⲛⲉⲧⲟⲩⲏϩ ⲛ̄ϩⲏⲧϥ̄ ·


Chapter 06
=========
Paragraph 01
------
ⲉϣϫⲉ ⲛⲉⲛⲛⲟⲃⲉ ϭⲉ ⲁⲩⲁϩⲉⲣⲁⲧⲟⲩ ⲉⲣⲟⲛ · ⲡϫⲟⲉⲓⲥ ⲁⲣⲓⲣⲉ ⲛⲁⲛ ⲉⲧⲃⲉⲡⲉⲕⲣⲁⲛ ϫⲉⲛⲁϣⲉⲛⲉⲛⲛⲟⲃⲉ ⲙ̄ⲡⲉⲕⲙ̄ⲧⲟ ⲉⲃⲟⲗ · ϫⲉⲁⲛⲣ̄ⲛⲟⲃⲉ ⲉⲣⲟⲕ · 

Paragraph 02
------
ϯⲥⲃⲱ ⲛⲁⲛ ⲡϫⲟⲉⲓⲥ · ⲡⲗⲏⲛ ϩⲛ̄ⲟⲩϩⲁⲡ ϩⲙ̄ⲡⲉⲕϭⲱⲛⲧ̄ ⲁⲛ ϫⲉⲕⲁⲥ ⲛ̄ⲛⲉⲕⲧⲣⲉⲛⲥⲃⲟⲕ · ⲁⲩⲱ ⲛⲅ̄ⲉⲓⲣⲉ ⲛⲁⲛ ⲕⲁⲧⲁⲡⲉⲕⲛⲁ · ⲁⲩⲱ ⲕⲁⲧⲁⲡⲁϣⲁⲓ̈ ⲛ̄ⲛⲉⲕⲙⲛ̄ⲧϣⲁⲛϩⲧⲏϥ ϫⲉⲛ̄ⲧⲕ̄ⲟⲩⲛⲟⲩⲧⲉ ⲛ̄ⲛⲁⲏⲧ ·


Paragraph 03
------
ⲡϫⲟⲉⲓⲥ ⲡⲉⲛⲛⲟⲩⲧⲉ ⲁⲣⲓⲡⲉⲛⲙⲉⲉⲩⲉ ⲁⲩⲱ ⲛⲅ̄ϭⲙ̄ⲡⲉⲛϣⲓⲛⲉ · ⲙ̄ⲡⲣ̄ⲉⲓⲣⲉ ⲛⲁⲛ ⲕⲁⲧⲁⲛⲉⲛⲛⲟⲃⲉ · ⲟⲩⲧⲉ ⲙ̄ⲡⲣ̄ⲧⲱⲱⲃⲉ ⲛⲁⲛ ⲕⲁⲧⲁⲛⲉⲛⲁⲛⲟⲙⲓⲁ ϫⲉⲉⲕϣⲁⲛϯϩⲧⲏⲕ ⲅⲁⲣ ⲉⲛⲉⲛⲙⲛ̄ⲧϣⲁϥⲧⲉ ⲙⲛ̄ⲛⲉⲛⲡⲁⲣⲁⲡⲧⲱⲙⲁ ⲛⲓⲙ ⲡⲉⲧⲛⲁϣⲁϩⲉⲣⲁⲧϥ̄ ϫⲉⲉⲣⲉⲡⲕⲱ ⲉⲃⲟⲗ ⲛ̄ⲧⲟⲟⲧⲕ̄ · ⲉⲕϣⲁⲛⲟⲩⲱⲛ ⲅⲁⲣ ⲛ̄ⲧⲉⲕϭⲓϫ ...

