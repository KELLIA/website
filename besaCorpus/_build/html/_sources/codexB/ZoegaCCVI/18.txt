
---------------------------
18. *To Sinful Nuns*
---------------------------


Chapter 01
=========
Paragraph 01
--------
... ϩ˻ⲱ˼ ... [ⲡⲟ]ⲛⲏⲣⲟ[ⲛ ⲛ̄ⲧⲛ̄]ⲕⲧⲟⲛ ⲛ̄ⲧ[ⲛ̄]ⲙⲉⲧⲁⲛⲟⲉⲓ · ⲁⲩⲱ ⲛ̄ⲧⲛ̄ⲉⲓⲙⲉ ϫⲉⲉⲛⲛ̄ⲧⲱⲛ · ⲛ̄ⲑⲉ ⲉⲛⲧⲁϥϫⲟⲟⲥ ϫⲉⲛⲓⲙ ⲡⲉⲧⲛⲁϯⲙ̄ⲡⲉϥϩⲏⲧ ⲉⲧⲣⲉϥϣⲱⲡⲉ ϩⲓⲛⲁⲓ̈ ⲛ̄ϩⲏⲧⲟⲩ · ϫⲉⲕⲁⲥ ϩⲱⲱⲛ ⲉⲛⲛⲁⲣ̄ⲙ̄ⲡϣⲁ ⲉⲧⲣⲉⲛϫⲟⲟⲥ ϩⲛ̄ⲟⲩⲧⲱⲧ ⲛ̄ϩⲏⲧ · ϫⲉⲛⲉⲑⲗⲓⲯⲓⲥ ⲉⲛⲧⲁⲕⲧⲥⲁⲃⲟⲓ̈ ⲉⲣⲟⲟⲩ ⲛ̄ϩⲁϩ ⲛ̄ⲥⲟⲡ ⲙⲛ̄ⲙ̄ⲡⲉⲑⲟⲟⲩ ⲁⲩⲱ ⲁⲕⲕⲟⲧⲕ̄ ⲁⲕⲧⲁⲛϩⲟⲉⲓ · ⲁⲕⲛⲧ̄ ⲉϩⲣⲁⲓ̈ ϩⲛ̄ⲛⲛⲟⲩⲛ ⲙ̄ⲡⲕⲁϩ · ⲁⲕⲧⲁ[ϣⲉⲧⲉⲕⲙⲛ̄ⲧⲛⲟϭ ⲉϩⲣⲁⲓ ⲉϫⲱⲓ ⲁⲩⲱ ⲁⲕⲕⲟⲧⲕ̄ ⲁⲕⲡⲁⲣⲁⲕⲁⲗⲉⲓ ⲙ̄ⲙⲟⲓ

Paragraph 02
----------
ⲁⲩⲱ ⲟⲛ ϫⲉⲁ]ⲡϫ[ⲟⲉⲓⲥ ⲥⲱⲧⲙ̄] ⲁϥⲛⲁ ⲛⲁⲓ · ⲁ˻ϥ˼ⲕⲧⲉⲡⲁⲛⲉϩⲡⲉ ⲛⲁⲓ̈ ⲉⲩⲣⲁϣⲉ · ⲁⲩⲱ ⲟⲛ ϫⲉⲁϥⲡⲱϩ ⲛ̄ⲧⲁϭⲟⲟⲩⲛⲉ ⲁϥⲙⲟⲣⲧ̄ ⲛ̄ⲟⲩⲟⲩⲛⲟϥ · ⲁⲩⲱ ⲟⲛ ϫⲉⲡⲣⲓⲙⲉ ⲛⲁϣⲱⲡⲉ ⲉⲣⲟⲩϩⲉ · ⲛ̄ⲧⲉⲡⲧⲉⲗⲏⲗ ϣⲱⲡⲉ ⲉϩⲧⲟⲟⲩⲉ ·

Paragraph 03
------
ⲛⲓⲙ ⲡⲉ ⲡⲥⲟⲫⲟⲥ ⲛϥ̄ⲉⲓⲙⲉ ⲉⲛⲁⲓ̈ · ⲁⲩⲱ ⲡⲣⲙ̄ⲛ̄ϩⲏⲧ ⲛϥ̄ⲥⲟⲩⲱⲛⲟⲩ · ϫⲉⲥⲉⲥⲟⲩⲧⲱⲛ ⲛ̄ϭⲓⲛⲉϩⲓⲟⲟⲩⲉ ⲙ̄˻ⲡ˼ϫⲟⲉⲓⲥ ... [ⲙⲛ̄ⲛⲉⲧ]ⲛⲏⲩ [ⲙⲛ̄]ⲛⲥⲁⲛ̄ϣⲁϫⲉ ⲉⲛⲧⲁⲡϫⲟⲉⲓⲥ ϫⲟⲟⲩ ϩⲛ̄ⲧⲉϥⲥⲃⲱ . ⲛⲉϥⲙⲟⲩⲧⲉ ⲡⲉ ⲁⲩⲱ ⲛⲉϥϫⲱ ⲙ̄ⲙⲟⲥ ϫⲉⲡⲉⲧⲉⲟⲩⲛ̄ⲧϥ̄ ⲙⲁⲁϫⲉ ⲙ̄ⲙⲁⲩ ⲉⲥⲱⲧⲙ̄ ⲙⲁⲣⲉϥⲥⲱⲧⲙ̄ ·

Paragraph 04
------
ⲛⲓⲙ ⲅⲁⲣ ⲛ̄ⲣⲱⲙⲉ ⲡⲉⲧⲉⲙⲛ̄ⲙⲁⲁϫⲉ ⲙ̄ⲙⲟϥ · ⲁⲗⲗⲁ ⲉϥϫⲱ ⲙ̄ⲙⲟⲥ ϫⲉⲡⲉⲧⲉⲟⲩⲛ̄ϩⲏⲧ ⲙ̄ⲙⲟϥ ⲉⲛⲟⲉⲓ ⲁⲩⲱ ⲉⲥⲱⲧⲙ̄ ⲙⲁⲣⲉϥⲥⲱⲧⲙ̄ ⲁⲩⲱ ⲛ˻ϥ̄˼ⲛ[ⲏ]ⲫⲉ ⲉ ... ˻ⲛ˼ ... ˻ϩ˼ⲏⲧ ⲁⲩⲱ [ⲛ̄ⲧ]ⲛⲛⲏⲫⲉ ⲉⲛⲉⲧⲉⲣⲉⲛⲉⲛⲉⲓⲟⲧⲉ ϩⲱⲛ ⲙ̄ⲙⲟⲟⲩ ⲉⲧⲟⲟⲧⲛ̄ · ϫⲉⲕⲁⲥ ⲉⲛⲉϯϩⲏⲩ · ⲁⲩⲱ ⲛ̄ⲧⲉⲟⲩⲥⲙⲓⲛⲉ ϣⲱⲡⲉ ⲛⲁⲛ ·


Paragraph 05
------
ⲛ̄ⲧⲱⲧⲛ̄ ⲇⲉ ⲧⲏⲣⲧⲛ̄ ϩⲁⲧⲉⲧⲏⲩⲧⲛ̄ · ⲙⲁⲣⲉⲧⲟⲩⲉⲓ ⲧⲟⲩⲉⲓ ⲙ̄ⲙⲱⲧⲛ̄ⲥⲱⲧⲙ̄ ⲛ̄ⲥⲁⲛⲉⲧⲛ̄ⲉⲓⲟⲧⲉ ϩⲛ̄ϩⲱⲃ ⲛⲓⲙ ϫⲉⲕⲁⲥ ⲉⲣⲉⲡⲉⲩϩⲏⲧ ⲙ̄ⲧⲟⲛ · ⲁⲩⲱ ⲛ̄ⲧⲱⲧⲛ̄ ϩⲱⲧⲧⲏⲩⲧⲛ̄ ⲛ̄ⲧⲉⲧⲛ̄ⲥⲉⲓ ⲙ̄ⲡⲉⲧⲛ̄ⲧⲱⲧ ⲙ̄ⲧⲟⲛ · ⲁⲩⲱ ⲛ̄ⲧⲱⲧⲛ̄ ϩⲱⲧⲧⲏⲩⲧⲛ̄ ⲛ̄ⲧⲉⲧⲛ̄ⲥⲉⲓ ⲙ̄ⲡⲉⲧⲛ̄ⲧⲱⲧ ⲛ̄ϩⲏⲧ ·


Chapter 02
=========

Paragraph 01
--------------
ⲛ̄ⲧⲱⲧⲛ̄ ⲇⲉ ⲧⲏⲣⲧⲛ̄ ϩⲁⲧⲉⲧⲏⲩⲧⲛ̄ · ⲙⲁⲣⲉⲧⲟⲩⲉⲓ ⲧⲟⲩⲉⲓ ⲙ̄ⲙⲱⲧⲛ̄ ⲥⲱⲧⲙ̄ ⲛ̄ⲥⲁⲛⲉⲧⲛ̄ⲉⲓⲟⲧⲉ ϩⲛ̄ϩⲱⲃ ⲛⲓⲙ ϫⲉⲕⲁⲥ ⲉⲣⲉⲡⲉⲩϩⲏⲧ ⲙ̄ⲧⲟⲛ · ⲁⲱ ⲛ̄ⲧⲱⲧⲛ̄ ϩⲱⲧⲧⲏⲩⲧⲛ̄ ⲛ̄ⲧⲉⲧⲛ̄ⲥⲉⲓ ⲙ̄ⲡⲉⲧⲛ̄ⲧⲱⲧ ⲛ̄ϩⲏⲧ ·

Paragraph 02
------
ⲁⲩⲱ ⲙⲁⲣⲉⲛⲉⲧⲛ̄ϯⲡⲉ ϣⲱⲡⲉ ⲉⲩⲙⲏⲣ ⲉⲣⲉⲛⲉⲧⲛ̄ϩⲏⲃⲥ̄ ⲙⲟⲩϩ ⲛ̄ⲑⲉ ⲉⲛⲧⲁⲡϫⲟⲉⲓⲥ ϫⲟⲟⲥ . ⲛ̄ⲧⲉⲧⲛ̄ⲣ̄ⲑⲉ ⲛ̄ⲛⲓⲣⲱⲙⲉ ⲉⲧϭⲱϣⲧ̄ ⲉⲃⲟⲗ ϩⲏⲧϥ̄ ⲙ̄ⲡⲉⲩϫⲟⲉⲓⲥ ϫⲟⲟⲥ . ⲛ̄ⲧⲉⲧⲛ̄ⲣ̄ⲑⲉ ⲛ̄ⲛⲓⲣⲱⲙⲉ ⲉⲧϭⲱϣⲧ̄ ⲉⲃⲟⲗ ϩⲏⲧϥ̄ ⲙ̄ⲡⲉⲩϫⲟⲉⲓⲥ ϫⲉⲉϥⲛⲁϭⲱⲗ ⲛ̄ⲁϣ ⲛ̄ⲛⲁⲩ ϩⲙ̄ⲡⲙⲁ ⲛ̄ϣⲉⲗⲉⲉⲧ ϫⲉⲕⲁⲥ ⲉϥϣⲁⲛⲉⲓ ⲛϥ̄ⲧⲱϩⲙ̄ ⲉⲩⲛⲁⲟⲩⲱⲛ ⲛⲁϥ ⲛ̄ⲧⲉⲩⲛⲟⲩ ·

Paragraph 03
------
ⲡⲉϫⲁϥ ϫⲉⲛⲁⲓ̈ⲁⲧⲟⲩ ⲛ̄ⲛ̄ϩⲙ̄ϩⲁⲗ ⲉⲧⲙ̄ⲙⲁⲩ ⲉⲧⲉⲣⲉⲡⲉⲩϫⲟⲉⲓⲥ ⲛⲏⲩ ⲛϥ̄ϩⲉ ⲉⲣⲟⲟⲩ ⲉⲩⲣⲟⲉⲓⲥ · ⲁϥϫⲟⲟⲥ ⲇⲉ ⲟⲛ ϫⲉϩⲁⲙⲏⲛ ϯϫⲱ ⲙ̄ⲙⲟⲥ ⲛⲏⲧⲛ̄ ϫⲉϥⲛⲁⲙⲟⲣϥ̄ ⲛϥ̄ⲧⲣⲉⲩⲛⲟϫⲟⲩ ⲛϥ̄ⲉⲓ ⲉⲃⲟⲗ ϩⲓⲱⲟⲩ ⲛ̄ϥⲇⲓⲁⲕⲟⲛⲉⲓ ⲛⲁⲩ · ⲕⲁⲛ ⲉϥϣⲁⲛⲉⲓ ϩⲛ̄ⲧⲙⲉϩⲥⲛ̄ⲧⲉ ⲛ̄ⲟⲩⲣ̄ϣⲉ ⲏ ⲧⲙⲉϩϣⲟⲙⲧⲉ ⲛϥ̄ϩⲉ ⲉⲣⲟⲟⲩ ⲉⲩⲉⲓⲣⲉ ϩⲓⲛⲁⲓ̈ . ⲛⲁⲓ̈ⲁⲧⲟⲩ ⲛ̄ⲛ̄ϩⲙ̄ϩⲁⲗ ⲉⲧⲙ̄ⲙⲁⲩ · 

Paragraph 04
------
ⲕⲁⲓ ⲅⲁⲣ ⲧϯⲉ ⲙ̄ⲡⲁⲣⲑⲉⲛⲟⲥ ⲛ̄ⲥⲁⲃⲏ ⲉⲛⲧⲁⲩϭⲛ̄ⲧⲟⲩ ⲉⲩⲣⲟⲉⲓⲥ ⲁⲩⲱ ⲉⲟⲩⲛⲛⲉϩ ϩⲛ̄ⲛⲉⲩⲁⲅⲅⲉⲓⲟⲛ · ⲉⲙⲡⲟⲩⲕⲁⲛⲉⲩⲗⲁⲙⲡⲁⲥ ϫⲉⲛⲁ · ⲛ̄ⲧⲟⲟⲩ ⲛⲉⲛⲧⲁⲩⲃⲱⲕ ⲉϩⲟⲩⲛ ⲙⲛ̄ⲡⲁⲧϣⲉⲗⲉⲉⲧ ·

Paragraph 05
------
ⲛ̄ⲁⲙⲉⲗⲏⲥ ⲇⲉ ⲛ̄ⲧⲟⲟⲩ ⲁⲩⲱ ⲛ̄ⲥⲟϭ ⲉⲧⲉⲙ̄ⲡⲟⲩⲥⲃ̄ⲧⲉⲛⲉϩ ϩⲛ̄ⲛⲉⲩϩⲛⲁⲁⲩ ⲉⲧⲣⲉⲛⲉⲩⲗⲁⲙⲡⲁⲥ ϫⲉⲣⲟ · ⲙ̄ⲡⲟⲩⲃⲱⲕ ⲉϩⲟⲩⲛ ⲛⲙ̄ⲙⲁϥ · ⲁⲗⲗⲁ ⲁⲩⲁϩⲉⲣⲁⲧⲟⲩ ⲙ̄ⲡⲃⲟⲗ ⲙ̄ⲡⲣⲟ ⲉⲩⲥⲟⲡⲥ̄ ϫⲉⲁⲟⲩⲱⲛ ⲛⲁⲛ · ⲙ̄ⲡⲟⲩⲟⲱⲛ · ⲟⲩ ⲙⲟⲛⲟⲛ ⲇⲉ ϫⲉⲁϥϫⲟⲟⲥ ⲛⲁⲩ ϫⲉⲛ̄ϯⲥⲟⲟⲩⲛ ⲙ̄ⲙⲱⲧⲛ̄ ⲁⲛ · ⲁⲗⲗⲁ ⲡⲉϫⲁϥ ϫⲉⲉⲣⲉⲡⲣⲓⲙⲉ ⲛⲁϣⲱⲡⲉ ⲙ̄ⲙⲁⲩ ⲙⲛ̄ⲡϭⲁϩϭϩ̄ ⲛ̄ⲛ̄ⲟⲃϩⲉ ·


Chapter 03
=========
Paragraph 01
------
ⲉⲧⲃⲉⲡⲁⲓ̈ ⲁⲛⲟⲛ ϩⲱⲱⲛ ⲙ̄ⲡⲣ̄ⲧⲣⲉⲛⲁⲙⲉⲗⲉⲓ ϫⲉⲛ̄ⲛⲉⲛⲁⲓ̈ ⲧⲱⲙⲧ̄ ⲉⲣⲟⲛ · ⲁⲗⲗⲁ ⲙⲁⲣⲛ̄ⲛⲏⲫⲉ ⲛ̄ⲧⲛ̄ⲣⲟⲉⲓⲥ ⲛ̄ⲥⲁⲥⲁ ⲛⲓⲙ · ϫⲉⲁⲩϫⲟⲟⲥ ϫⲉⲑⲁⲏ ⲛ̄ⲟⲩⲟⲛ ⲛⲓⲙ ⲁⲥϩⲱⲛ ⲉϩⲟⲩⲛ · ϭⲙⲡⲉⲧⲛ̄ϩⲏⲧ ϭⲉ ⲛ̄ⲧⲉⲧⲛ̄ⲛⲏⲫⲉ ⲉⲛⲉϣⲗⲏⲗ · ⲁⲩⲱ ⲛ̄ⲧⲛ̄ϣⲱⲡⲉ ⲛ̄ⲥⲁⲃⲉ ⲉⲡⲁⲅⲁⲑⲟⲛ · ⲛ̄ⲁⲕⲉⲣⲁⲓⲟⲥ ⲇⲉ ⲉⲡⲡⲉⲑⲟⲟⲩ ϩⲱⲥ ⲉⲛⲧⲛ̄ⲥⲟⲟⲩⲛ ⲙ̄ⲙⲟϥ ⲁⲛ ϫⲉⲛ̄ⲛⲉϥⲧⲁⲕⲟ ⲙ̄ⲡⲉⲛϩⲏⲧ ⲉⲧⲛⲁⲛⲟⲩϥ ·

Paragraph 02
------
ⲛ̄ⲑⲉ ⲉⲛⲧⲁⲡⲁⲡⲟⲥⲧⲟⲗⲟⲥ ϫⲟⲟⲥ ϫⲉⲁⲓ̈ⲥⲃ̄ⲧⲱⲧ ⲅⲁⲣ ⲉⲡⲁⲣϩⲓⲥⲧⲁ ⲙ̄ⲙⲱⲧⲛ̄ ⲛ̄ⲟⲩⲡⲁⲣⲑⲉⲛⲟⲥ ⲉⲥⲟⲩⲁⲁⲃ ⲛ̄ⲟⲩϩⲁⲓ̈ ⲛ̄ⲟⲩⲱⲧ ⲡⲉⲭ̄ⲥ̄ · ϯⲣ̄ϩⲟⲧⲉ ⲇⲉ ⲙⲏⲡⲟⲧⲉ ⲛ̄ⲑⲉ ⲛ̄ⲧⲁⲡϩⲟϥ ⲉⲝⲁⲡⲁⲧⲁ ⲛ̄ⲉⲩϩⲁ ϩⲛ̄ⲧⲉϥⲡⲁⲛⲟⲩⲣⲅⲓⲁ · ⲛ̄ⲥⲉⲧⲁⲕⲟ ⲛ̄ϭⲓ ⲛⲉⲧⲛ̄ϩⲏⲧ ⲉⲃⲟⲗ ϩⲛ̄ⲧⲙⲛ̄ⲧϩⲁⲡⲗⲟⲩⲥ ⲙⲛ̄ⲡⲧⲃ̄ⲃⲟ ⲉⲧϫⲓ ⲉϩⲟⲩⲛ ⲉⲡⲉⲭ̄ⲥ̄ ·

Paragraph 03
------
ⲉⲧⲃⲉⲡⲁⲓ̈ ⲧⲁⲓ̈ ⲧⲉ ⲑⲉ ⲉⲧⲉⲣⲉⲛⲉⲛⲉⲓⲟⲧⲉ ⲙⲟⲕϩ̄ ⲛ̄ϩⲏⲧ ϩⲁⲣⲟⲛ · ⲁⲩⲱ ⲉⲩⲣ̄ϩⲟⲧⲉ ⲛ̄ⲛⲁⲩ ⲛⲓⲙ · ϫⲉⲕⲁⲥ ⲉⲛⲛⲁⲣ̄ⲃⲟⲗ ⲁⲩⲱ ⲛ̄ⲧⲛ̄ⲛⲟⲩϩⲙ̄ ⲉⲛϭⲟⲣϭⲥ̄ ⲙ̄ⲡⲇⲓⲁⲃⲟⲗⲟⲥ ⲡⲁⲓ̈ ⲉⲧⲫⲑⲟⲛⲉⲓ ⲉⲣⲟⲛ · ⲁⲩⲱ ⲉϥⲡⲟⲛⲏⲣⲉⲩⲉ ⲉⲛⲉⲧⲟⲩⲉϣⲡⲉⲩⲟⲩϫⲁⲓ̈ ·

Paragraph 04
------
ϩⲙ̄ⲡⲁⲓ̈ ⲅⲁⲣ ⲉⲛⲧⲁⲩϩⲱⲛ ⲉⲧⲟⲟⲧⲛ̄ · ⲁⲩⲱ ⲁⲩⲡⲁⲣⲁⲅⲅⲉⲓⲗⲉ ⲛⲁⲛ ϩⲛ̄ⲟⲩⲱⲣϫ̄ ϫⲉⲛⲏⲫⲉ ⲛ̄ⲧⲉⲧⲛ̄ⲣⲟⲉⲓⲥ ϫⲉⲡⲉⲧⲛ̄ⲁⲛⲧⲓⲇⲓⲕⲟⲥ ⲙⲟⲟϣⲉ ⲉϥⲗ̄ϩⲏⲙ ⲛ̄ⲑⲉ ⲛ̄ⲛⲓⲙⲟⲩⲓ̈ ⲉϥϣⲓⲛⲉ ⲛ̄ⲥⲁⲱⲙⲕ̄ ⲛ̄ⲛⲉⲧⲙ̄ⲯⲩⲭⲏ ·

Paragraph 05
------
ⲛ̄ⲧⲁⲩϯⲥⲃⲱ ⲅⲁⲣ ⲛⲁⲛ ⲛ̄ⲧⲉⲓ̈ϩⲉ ϫⲉⲧⲁⲣⲭⲏ ⲛ̄ⲧⲥⲟⲫⲓⲁ ⲧⲉ ⲑⲟⲧⲉ ⲙ̄ⲡϫⲟⲉⲓⲥ · ⲁⲩⲱ ϫⲉⲛⲁⲛⲟⲩⲧⲙⲛ̄ⲧⲣⲙ̄ⲛ̄ϩⲏⲧ ⲛ̄ⲟⲩⲟⲛ ⲛⲓⲙ ⲉⲧⲉⲓⲣⲉ ⲙ̄ⲙⲟⲥ ·

Paragraph 06
------
ⲁⲩⲱ ⲟⲛ ϣⲁⲩϫⲟⲟⲥ ϫⲉⲟⲩⲣⲉϥϭⲛ̄ⲁⲅⲁⲑⲟⲛ ⲡⲉ ⲡⲣⲙ̄ⲛ̄ϩⲏⲧ ϩⲛ̄ⲛⲉϥϩⲃⲏⲩⲉ ·


Chapter 04
=========
Paragraph 01
------
ⲉⲧⲃⲉⲡⲁⲓ̈ ⲙⲁⲣⲛ̄ϫⲡⲟ ⲛⲁⲛ ⲛ̄ⲑⲟⲧⲉ ⲙ̄ⲡϫⲟⲉⲓⲥ ⲙⲛ̄ⲟⲩⲙⲛ̄ⲧⲣⲙ̄ⲛ̄ϩⲏⲧ ϫⲉⲕⲁⲥ ⲉⲩⲉϩⲁⲣⲉϩ ⲉⲣⲟⲛ ⲉϩⲱⲃ ⲛⲓⲙ ⲉϥϩⲟⲟⲩ · ⲁⲩⲱ ⲛ̄ⲧⲛ̄ⲣ̄ⲃⲟⲗ ⲛ̄ⲑⲉ ⲛ̄ⲟⲩϭⲟϩⲥⲉ ⲉⲃⲟⲗ ϩⲛ̄ϩⲉⲛϩⲁϭⲉ · ⲁⲩⲱ ⲛ̄ⲑⲉ ⲛ̄ⲟⲩϩⲁⲗⲏⲧ ⲉⲃⲟⲗ ϩⲛ̄ⲟⲩⲡⲁϣϥ̄ · 


Paragraph 02
------
ⲡϫⲟⲉⲓⲥ ⲅⲁⲣ ⲙⲟⲩⲧⲉ ⲉⲣⲟⲛ ⲁⲩⲱ ϥⲥⲟⲡⲥ̄ ⲙ̄ⲙⲟⲛ ϩⲱⲥ ϣⲏⲣⲉ ⲉϥϫⲱ ⲙ̄ⲙⲟⲥ ϫⲉⲁⲙⲏⲉⲓⲧⲛ̄ ⲛⲁϣⲏϩⲣⲉ ⲛ̄ⲧⲉⲧⲛ̄ⲥⲱⲧⲙ̄ ⲉⲣⲟⲓ̈ ⲛ̄ⲧⲁϯⲥⲃⲱ ⲛⲏⲧⲛ̄ ⲛ̄ⲑⲟⲧⲉ ⲙ̄ⲡϫⲟⲉⲓⲥ · ⲛⲓⲙ ⲡⲉ ⲡⲣⲱⲙⲉ ⲡⲉϫⲁϥ ⲉⲧⲟⲩⲉϣⲡⲱⲛϩ̄ ⲁⲩⲱ ⲉⲧⲙⲉ ⲛ̄ⲛⲁⲩ ⲉⲛⲉϩⲟⲟⲩ ⲉⲧⲛⲁⲛⲟ<ⲩ>ⲟⲩ ·

Paragraph 03
------
ⲙⲁⲣⲉϥⲧⲁⲗϭⲉ ⲡⲉϥⲗⲁⲥ ⲉⲃⲟⲗ ϩⲙ̄ⲡⲡⲉⲑⲟⲟⲩ ⲁⲩⲱ ⲛⲉϥⲥⲡⲟⲧⲟⲩ ⲉⲧⲙ̄ϫⲱ ⲛ̄ⲟⲩⲕⲣⲟϥ · ⲙⲁⲣⲉϥⲣⲁⲕⲧϥ̄ ⲉⲃⲟⲗ ⲙ̄ⲡⲡⲉⲑⲟⲟⲩ ⲛϥ̄ⲉⲓⲣⲉ ⲙ̄ⲡⲡⲉⲧⲛⲁⲛⲟⲩϥ · ⲙⲁⲣⲉϥϣⲓⲛⲉ ⲛ̄ⲥⲁϯⲣⲏⲛⲏ ⲛϥ̄ⲡⲱⲧ ⲛ̄ⲥⲱⲥ ·


Paragraph 04
------
ϫⲉⲉⲣⲉⲛ̄ⲃⲁⲗ ⲙ̄ⲡϫⲟⲉⲓⲥ ϭⲱϣⲧ̄ ⲉϫⲛ̄ⲛ̄ⲇⲓⲕⲁⲓⲟⲥ · ⲁⲩⲱ ⲉⲣⲉⲛⲉϥⲙⲁⲁϫⲉ ⲣⲟⲕⲉ ⲉⲡⲉⲩⲥⲟⲡⲥ̄ ⲉⲧⲣⲉϥⲣ̄ⲡⲉⲧⲛⲁⲛⲟⲩϥ ⲛⲁⲩ · ⲁⲩⲱ ⲛϥ̄ⲛⲁϩⲙⲟⲩ ⲉⲧⲟⲟⲧϥ̄ ⲙ̄ⲡⲇⲓⲁⲃⲟⲗⲟⲥ ⲉⲧⲙ̄ⲧⲣⲉϥϭⲙϭⲟⲙ ⲉⲣⲟⲟⲩ ϩⲛ̄ⲛⲉϥⲛⲟⲃⲉ ⲉⲧⲥϩⲟⲩⲟⲣⲧ̄ ·

Paragraph 05
------
ⲡϩⲟ ⲇⲉ ⲛ̄ⲧⲟϥ ⲙ̄ⲡϫⲟⲉⲓⲥ ⲉϫⲛ̄ⲛⲉⲧⲉⲓⲣⲉ ⲛ̄ⲙ̄ⲡⲉⲧⲑⲟⲟⲩ · ⲉϥⲉⲧⲡⲉⲩⲣ̄ⲡⲙⲉⲉⲩⲉ ⲉⲃⲟⲗ ϩⲓϫⲙ̄ⲡⲕϩ · ⲁⲩⲱ ⲛϥ̄ⲧⲁⲁⲩ ⲉⲧⲟⲟⲧϥ̄ ⲙ̄ⲡⲥⲁⲧⲁⲛⲁⲥ ⲉⲧⲣⲉϥⲧⲓⲙⲱⲣⲉⲓ ⲙ̄ⲙⲟⲟⲩ ϩⲛ̄ⲑⲗⲓⲯⲓⲥ ⲛⲓⲙ · ⲛ̄ⲑⲉ ⲉⲛⲧⲁϥϫⲟⲟⲥ ϫⲉⲛⲁⲓ̈ ⲉⲛⲧⲁⲓ̈ⲧⲁⲁⲩ ⲙ̄ⲡⲥⲁⲧⲁ<ⲛⲁ>ⲥ ϫⲉⲉϥⲉⲡⲁⲓⲇⲉⲩⲉ ⲙ̄ⲙⲟⲟⲩ · 

Paragraph 06
------
ⲉⲧⲃⲉⲡⲁⲓ̈ ϭⲉ ⲛⲉⲥⲛⲏⲩ . ⲉⲓ̈ⲧⲉ ⲛⲟϭ ⲉⲓ̈ⲧⲉ ⲕⲟⲩⲓ̈ ⲙⲁⲣⲛ̄ϯϩⲧⲏⲛ ⲉⲣⲟⲛ ⲁⲩⲱ ⲛ̄ⲧⲛ̄ⲡⲱⲧ ⲉⲃⲟⲗ ⲛ̄ⲛⲉⲧⲉⲣⲉⲡⲛⲟⲩⲧⲉ ⲙⲟⲥⲧⲉ ⲙ̄ⲙⲟⲟⲩ ⲉⲧⲉⲡϫⲱϩⲙ̄ ⲡⲉ ⲙⲛ̄ⲡϫⲓⲟⲩⲉ ⲙⲛ̄ⲡϭⲟⲗ ⲙⲛ̄ⲡⲙⲓϣⲉ ⲙⲛ̄ⲡϯⲧⲱⲛ ⲙⲛ̄ⲡⲙⲟⲥⲧⲉ · ϫⲉⲛ̄ⲛⲉⲧⲛ̄ⲗⲩⲡⲏ ⲙ̄ⲙⲱⲧⲛ̄ ⲧⲉⲛⲟⲩ ⲙⲁⲩⲁⲧⲧⲏⲩⲧⲛ̄ · ⲁⲩⲱ ⲛ̄ⲧⲉⲧⲛ̄ⲣ̄ϩⲟⲩⲉⲗⲩⲡⲉⲓ̈ ⲙ̄ⲙⲱⲧⲛ̄ ϩⲙ̄ⲡⲉϩⲟⲟⲩ ⲉⲧⲛ̄ⲛⲁⲁϩⲉⲣⲁⲧⲛ̄ ⲉⲡⲃⲏⲙⲁ ⲙ̄ⲡⲉⲭ̄ⲥ̄ ⲛ̄ⲧⲉⲡⲟⲩⲁ ⲡⲟⲩⲁ ⲁⲩⲱ ⲧⲟⲩⲉⲓ ⲧⲟⲩⲉⲓ ϫⲓ ⲕⲁⲧⲁⲛⲉⲛϩⲃⲏⲩⲉ · ⲡⲣⲟⲥⲛⲉⲛⲧⲁⲛⲁⲁⲩ · ⲉⲓⲧⲉ ⲁⲅⲁⲑⲟⲛ ⲉⲓⲧⲉ ⲡⲉⲑⲟⲟⲩ ·

Paragraph 07
------
ⲁⲩⲱ ⲙⲏⲡⲱⲥ ⲛ̄ⲑⲉ ⲉⲛⲧⲁⲡⲁⲡⲟⲥⲧⲟⲗⲟⲥ ϫⲟⲟⲥ ϫⲉⲙⲏⲡⲟⲧⲉ ⲛ̄ⲧⲁⲉⲓ ϣⲁⲣⲱⲧⲛ̄ ⲛ̄ⲧⲁϩⲉ ⲉⲣⲱⲧⲛ̄ ⲛ̄ⲑⲉ ⲉⲛϯⲟⲩⲁϣⲥ̄ ⲁⲛ · ⲁⲩⲱ ⲛ̄ⲧⲉⲧⲛ̄ϩⲉ ⲉⲣⲟⲓ̈ ⲛ̄ⲑⲉ ⲉⲛⲧⲉⲧⲛ̄ⲟⲩⲁϣⲧ̄ ⲙ̄ⲙⲟⲥ ⲁⲛ · ⲙⲏⲡⲟⲧⲉ ⲡⲉϫⲁϥ ϩⲉⲛϯⲧⲱⲛ ⲛⲉ ⲙⲛ̄ϩⲉⲛⲕⲱϩ · ⲙⲛ̄ϩⲉⲛϫⲓⲥⲉ ⲛ̄ϩⲏⲧ ⲙⲛ̄ϩⲉⲛⲙⲛ̄ϩⲉⲛⲕⲁⲧⲁⲗⲁⲗⲓⲁ · ⲙⲛ̄ϩⲉⲛⲕⲁⲥⲕⲥ̄· ⲙⲛ̄ϩⲉⲛϫⲓⲥⲉ ⲛ̄ϩⲏⲧ ϫⲙⲛ̄ϩⲉⲛϣⲧⲟⲣⲧⲣ̄ · ⲙⲛ̄ϩⲉⲛϫⲱϩⲙ̄ ⲙⲛ̄ϩⲉⲛϫⲓⲟⲩⲉ 


Paragraph 08
------
ⲉϥϫⲱ ⲙ̄ⲙⲟⲥ ϫⲉⲙⲏⲡⲟⲧⲉ ⲛ̄ⲧⲁⲉⲓ ⲧⲁϭⲛ̄ⲛⲁⲓ̈ ϩⲛ̄ⲧⲏⲩⲧⲛ̄ ⲛⲧⲉⲧⲛ̄ⲗⲩⲡⲉⲓ ⲙ̄ⲙⲟⲓ̈ ⲁⲛⲟⲕ ϩⲱ ⲛ̄ⲧⲁⲧⲣⲉⲡⲉⲧⲛϩⲏⲧ ⲙ̄ⲕⲁϩ ⲛ̄ⲑⲉ ⲉⲛⲧⲉⲧⲛ̄ⲟⲩⲁϣⲥ̄ ⲁⲛ ·


Chapter 05
=========
Paragraph 01
------
ⲧⲉⲛⲟⲩ ϭⲉ ⲛⲉⲥⲛⲏⲩ ⲣⲟⲉⲓⲥ ⲥⲃ̄ⲧⲉⲧⲏⲩⲧⲛ̄ ϩⲛ̄ϩⲱⲃ ⲛⲓⲙ ⲛ̄ⲁⲅⲁⲑⲟⲛ · ⲧⲁⲣⲛ̄ϭⲛ̄ⲑⲉ ⲛ̄ⲁⲡⲁⲛⲧⲁ ⲉⲛⲉⲣⲏⲩ ϩⲛ̄ⲟⲩϩⲉ ⲉⲥⲣ̄ϣⲁⲩ ϩⲛ̄ⲟⲩⲙ̄ⲧⲟⲛ ⲛ̄ϩⲏⲧ · ⲛ̄ⲧⲛ̄ⲉⲓ ϩⲱⲱϥ ϣⲁⲣⲱⲧⲛ̄ ϩⲛ̄ⲟⲩⲗⲩⲡⲏ ⲙⲛ̄ⲟⲩⲙ̄ⲕⲁϩ ⲛ̄ϩⲏⲧ ⲙⲛ̄ⲟⲩⲁϣⲁϩⲟⲙ ·


Paragraph 02
------
ⲁⲗⲗⲁ ⲙⲁⲣⲛ̄ⲁϩⲉⲣⲁⲧⲛ̄ ⲉϫⲛ̄ⲛⲉⲛϩⲓⲟⲟⲩⲉ ⲛ̄ⲧⲛ̄ⲛⲁⲩ · ⲁⲩⲱ ⲛ̄ⲧⲛ̄ϣⲓⲛⲉ ⲛ̄ⲥⲁⲛⲉϩⲓⲟⲟⲩⲉ ⲛ̄ϣⲁⲉⲛⲉϩ ⲙ̄ⲡϫⲟⲉⲓⲥ · ⲁⲩⲱ ⲛ̄ⲧⲛ̄ⲛⲁⲩ ϫⲉⲁϣⲧⲉ ⲧⲉϩⲓⲏ ⲉⲧⲛⲁⲛⲟⲩⲥ ⲛ̄ⲧⲛ̄ⲙⲟⲟϣⲉ ⲛ̄ϩⲏⲧⲥ̄ · ⲁⲩⲱ ⲧⲉⲧⲛⲁϭⲓⲛⲉ ⲛ̄ⲟⲩⲧⲃ̄ⲃⲟ ⲛ̄ⲛⲉⲧⲙ̄ⲫⲩⲭⲏ · ⲙⲏⲡⲟⲧⲉ ⲛ̄ⲥⲉϫⲟⲟⲥ ⲉⲣⲟⲛ ϩⲱⲱⲛ ϫⲉⲉⲩϩⲕⲁⲉⲓⲧ ⲉⲩⲟⲃⲉ ⲙ̄ⲡⲟⲩϭⲛ̄ⲧⲉϩⲓⲏ ⲛ̄ⲧⲡⲟⲗⲓⲥ ⲙ̄ⲡⲉⲩⲙⲁ ⲛ̄ϣⲱⲡⲉ : 

Paragraph 03
------
ⲙ̄ⲡⲣ̄ⲙⲉⲉⲩⲉ ⲛⲉⲥⲛⲏⲩ ϫⲉⲉⲛϫⲱ ⲛ̄ⲛⲁⲓ̈ ⲉⲛⲙⲟⲥⲧⲉ ⲛ̄ⲛⲉⲛⲉⲣⲏⲩ · ⲁⲗⲗⲁ ⲉⲛϥⲓⲣⲟⲟⲩϣ ϩⲁⲛⲉⲛⲉⲣⲏⲩ ⲛ̄ϩⲟⲩⲟ ⲉⲛⲟⲩⲉϣⲡⲉⲛⲧⲁϩⲟ ⲉⲣⲁⲧϥ̄ ⲕⲁⲗⲱⲥ ⲙⲛ̄ⲡⲉⲛⲥⲙⲓⲛⲉ ·


Paragraph 04
------
ⲉⲧⲃⲉⲡⲁⲓ̈ ⲉⲛϫⲱ ⲙ̄ⲙⲟⲟⲩ ϩⲛ̄ⲟⲩⲙ̄ⲕⲁϩ ⲛ̄ϩⲏⲧ ⲙⲛ̄ϩⲉⲛⲁϣⲁϩⲟⲙ ⲙⲛ̄ϩⲉⲛⲗⲩⲡⲏ · ϫⲉⲕⲁⲥ ⲉⲛⲉⲉⲓⲙⲉ ϫⲉⲉⲛⲙⲟⲟϣⲉ ⲛ̄ⲁϣ ⲛ̄ϩⲉ ϩⲙ̄ⲡⲏⲓ̈ ⲙ̄ⲡⲛⲟⲩⲧⲉ · ⲁⲩⲱ ϫⲉⲕⲁⲥ ⲉⲧⲉⲧⲛⲁⲉⲓⲙⲉ ⲉⲧⲁⲅⲁⲡⲏ ⲉⲧⲉⲟⲩⲛⲧⲁⲛⲥ̄ ⲛ̄ϩⲟⲩⲟ ⲉϩⲟⲩⲛ ⲉⲣⲱⲧⲛ̄ ⲙⲛ̄ⲛⲉⲧⲛ̄ⲉⲓⲟⲧⲉ ⲙⲛ̄ⲛⲉⲧⲛ̄ⲥⲛⲏⲩ ⲙⲛ̄ⲛⲉⲧⲛ̄ϣⲏⲣⲉ ⲙⲛ̄ⲛⲉⲧⲛ̄ϣⲉⲉⲣⲉ ϩⲓⲟⲩⲥⲟⲡ ·

Paragraph 05
------
ϫⲉⲛ̄ⲧⲛ̄ⲟⲩⲱϣ ⲁⲛ ⲉⲧⲣⲉⲗⲁⲁⲩ ⲧⲁⲕⲟ ⲉⲃⲟⲗ ⲛ̄ϩⲏⲧⲛ̄ ⲏ ⲛϥ̄ⲥⲱⲣⲙ̄ ⲛ̄ⲛⲉϥϩⲓⲥⲉ ⲉⲡϫⲓⲛϫⲏ · ⲁⲩⲱ ⲉⲛⲙⲟⲕϩ̄ ⲛ̄ϩⲏⲧ ⲉⲧⲃⲉⲛⲉⲧⲙⲟⲥⲧⲉ ⲙⲙⲟⲟⲩ ⲙⲁⲩⲁⲁⲩ · ⲁⲩⲱ ⲉⲩⲡⲟⲛⲏⲣⲉⲩⲉ ⲉⲣⲟⲟⲩ ⲙ̄ⲙⲓⲛ ⲙ̄ⲙⲟⲟⲩ ⲉⲧⲃⲉⲡⲉⲩⲧⲱⲙ ⲛ̄ϩⲏⲧ ⲙⲛ̄ⲧⲉⲩⲙⲛ̄ⲧⲁⲧⲥⲱⲧⲙ̄ · 

Paragraph 06
------
ⲁⲩⲱ ⲟⲛ ⲉⲛⲟⲩⲱϣ ⲉⲧⲣⲉⲛⲙⲟϣⲧⲛ̄ ⲛ̄ⲧⲛ̄ⲉⲓⲙⲉ ⲁⲩⲱ ⲛ̄ⲧⲛ̄ⲛⲟⲉⲓ ϫⲉⲟⲩϩⲟⲧⲉ ⲡⲉ ϩⲉ ⲉϩⲣⲁⲓ̈ ⲉⲛϭⲓϫ ⲙ̄ⲡⲛⲟⲩⲧⲉ ⲉⲧⲟⲛϩ̄ ·


Paragraph 07
------
ⲁⲩⲱ ⲟⲛ ϫⲉⲟⲩϩⲟⲧⲉ ⲡⲉ ϭⲱϣⲧ̄ ⲉⲃⲟⲗ ϩⲏⲧⲥ̄ ⲛ̄ⲧⲉⲕⲣⲓⲥⲓⲥ ⲙⲛ̄ⲡⲕⲱϩ ⲛ̄ⲧⲥⲁⲧⲉ ⲉⲧⲛⲁⲟⲩⲱⲙ ⲛ̄ⲛ̄ϫⲁϫⲉ · ⲛⲓⲙ ⲛⲉ ⲛ̄ϫⲁϫⲉ ⲉⲧϥ̄ϣⲁϫⲉ ⲉⲣⲟⲟⲩ ⲛ̄ⲥⲁⲛⲉⲧⲣ̄ⲛⲟⲃⲉ ⲉⲡⲛⲟⲩⲧⲉ ⲁⲩⲱ ⲉⲧⲫⲑⲟⲛⲉⲓ ⲉⲣⲟⲟⲩ ⲙⲁⲩⲁⲁⲩ · ⲁⲩⲱ ⲉⲧⲧⲁⲕⲟ ⲛ̄ⲛⲉⲩϩⲓⲥⲉ ⲙ̄ⲙⲓⲛ ⲙ̄ⲙⲟⲟⲩ ·

Paragraph 08
-------------
ⲉⲧⲃⲉⲡⲁⲓ̈ ⲡⲉϫⲁϥ ϫⲉⲙ̄ⲡⲣ̄ϣⲱⲡⲉ ⲛ̄ⲁⲑⲏⲧ ⲁⲗⲗⲁ ⲉⲓⲙⲉ ϫⲉⲟⲩ ⲡⲉ ⲡⲟⲩⲱϣ ⲙ̄ⲡϫⲟⲉⲓⲥ · ⲙⲛ̄ⲛⲉⲧⲛⲏⲩ ⲙⲛ̄ⲛ̄ⲥⲁⲛⲁⲓ̈ · ⲁⲩⲱ ϫⲉϭⲱϣⲧ̄ ϫⲉⲧⲉⲧⲛ̄ⲙⲟⲟϣⲉ ⲛ̄ⲁϣ ⲛ̄ϩⲉ ϩⲱⲥ ⲁⲑⲏⲧ ⲁⲛ ⲁⲗⲗⲁ ϩⲱⲥ ⲥⲁⲃⲉ. ⲉⲧⲉⲧⲛ̄ϣⲱⲡ ⲙ̄ⲡⲉⲟⲩⲟⲉⲓϣ ϫⲉⲛⲉϩⲟⲟⲩ ϩⲟⲟⲩ · 

Paragraph 09
------
ⲡⲗⲏⲛ ⲉⲓⲥ ⲛⲉⲛⲉⲓⲟⲧⲉ ⲁⲩⲱ ⲛⲉⲛⲥⲛⲏⲩ ⲁⲩⲉⲓ ϣⲁⲣⲱⲧⲛ̄ ϩⲛ̄ⲧⲁⲅⲁⲡⲏ ⲙ̄ⲡⲛⲟⲩⲧⲉ · ⲙ̄ⲡⲣ̄ϩⲱⲡⲗⲁⲁⲩ ⲛ̄ϩⲱⲃ ⲉⲣⲟⲟⲩ ϩⲁⲧⲉⲧⲏⲩⲧⲛ̄ · ⲉⲓⲧⲉ ⲉⲧⲃⲉⲛⲉⲧϯⲧⲱⲛ · ⲉⲓⲧⲉ ⲛⲉⲧⲟ ⲛ̄ⲁⲧⲥⲱⲧⲙ̄ · ⲏ ⲗⲁⲁⲩ ⲛ̄ϩⲱⲃ ⲉϥϩⲟⲟⲩ · ϫⲉⲕⲁⲥ ⲉⲩⲉⲉⲓ ϣⲁⲣⲟⲛ ϩⲛ̄ⲟⲩⲧⲱⲧ ⲛ̄ϩⲏⲧ:

