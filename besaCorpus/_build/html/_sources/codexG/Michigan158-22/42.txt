
----------------------------------
42. *To Sinful Nuns*
----------------------------------


Chapter 01
=========
Paragraph 01
------
ⲧⲉⲧⲛⲁϥⲓ ˻ⲁ˼ⲛ ⲉⲃⲟⲗ ⲙ̄ⲙⲱⲧⲛ̄ ⲙ̄ⲡϣⲟϫⲛⲉ ⲛ̄ⲕⲣⲟϥ · ⲙⲛ̄ⲧⲙⲣ̄ⲣⲉ ⲙ̄ⲡⲟⲛⲏⲣⲟⲛ · ⲉⲓϣⲁⲛⲉⲓ ϣⲁⲣⲱⲧⲛ̄ ϩⲛ̄ⲟⲩϭⲱⲛⲧ̄ ⲛ̄ϯⲛⲁϯⲥⲟ ⲁⲛ ⲉⲣⲱⲧⲛ̄ ⲛ̄ⲑⲉ ⲛ̄ϣⲟⲣⲡ̄ ⲕⲁⲧⲁⲡϣⲁϫⲉ ⲙ̄ⲡⲁⲡⲟⲥⲧⲟⲗⲟⲥ · ϫⲉⲉⲓϣⲁⲛⲉⲓ ⲛ̄ϯⲛⲁϯⲥⲟ ⲁⲛ ⲉⲣⲱⲧⲛ̄ ⲛ̄ⲕⲉ˻ⲥⲟ˼[ⲡ] ˻ⲛ̄˼ⲟⲩⲱⲧ [1]_ · ⲛ̄[ϯⲛⲁ]˻ⲱ˼ⲡⲙ̄ⲙⲟ[ⲓ ⲁ]ⲛ ⲙⲛ̄ⲛ̄ⲁⲡⲟⲥⲧⲟⲗⲟⲥ · ⲉⲓⲃⲏⲗ ⲉⲃⲟⲗ ϩⲛ̄ⲧⲁⲙⲛ̄ⲧⲣⲉϥϫⲛⲁⲁⲩ ⲛ̄ⲛⲉⲥϣⲱⲡⲉ ·

Paragraph 02
------
ⲁⲗⲗⲁ ⲉⲓⲥⲟⲟⲩⲛ ⲛ̄ⲧⲟϥ ϫⲉⲡⲛⲟⲩⲧⲉ ⲛⲁϫⲛⲟⲩⲓ̈ ⲉⲧⲃⲉⲧⲏⲩⲧⲛ̄ ⲉⲃⲟⲗ ϫⲉⲥⲉⲣⲟⲓ̈ ⲉⲧⲥⲁⲃⲉⲉⲓ̈ⲁⲧⲧⲏⲩⲧⲛ̄ ⲉⲃⲟⲗ ϩⲛ̄ⲛ̄ϣⲁϫⲉ ⲉϯⲥϩⲁⲓ̈ ⲙ̄ⲙⲟⲟⲩ ⲛⲏⲧⲛ̄ ϩⲛ̄ⲛⲉⲡⲓⲥⲧⲟⲗⲏ · ⲉⲧⲣⲉⲧⲟⲩⲉⲓ ⲧⲟⲩⲉⲓ ⲙ̄ⲙⲱⲧⲛ̄ ⲕⲱ ⲛ̄ⲥⲱⲥ ⲛ̄ⲧⲉⲥⲡⲟⲛⲏⲣⲓⲁ · ⲙⲛ̄ⲧⲉⲥⲙⲛ̄ⲧϫⲁϫⲉ ⲉϩⲟⲩⲛ ⲉⲧⲉⲧϩⲓⲧⲟⲩⲱⲥ · 

Paragraph 03
------
ⲁⲗⲗⲁ ⲛ̄ⲥⲉⲣⲟⲓ̈ ⲁⲛ ⲉⲧⲣⲁⲉⲓ ϣⲁⲣⲱⲧⲛ̄ ϩⲙ̄ⲡⲁⲥⲱⲙⲁ ϩⲛ̄ⲟⲩⲙⲛ̄ⲧⲟⲗⲙⲏⲣⲟⲥ ⲉϫⲛ̄˻ⲡⲉⲓ̈˼ⲧⲱϣ · ⲉⲧⲣⲁϣⲁϫⲉ ⲛⲙ̄ⲙⲏⲧⲛ̄ ⲛ̄ⲧⲁⲡⲣⲟ ϩⲓⲧⲁⲡⲣⲟ · ⲁⲩⲱ ⲉⲧⲣⲁⲛⲁⲩ ⲉⲣⲱⲧⲛ̄ ⲛ̄ϩⲟ ϩⲓϩⲟ · ⲉⲓⲙⲏⲧⲓ ϩⲛ̄ⲟⲩⲛⲟϭ ⲛ̄ⲧⲱϣ ⲉϥⲛⲁϣⲧ̄ ⲉϥϭⲙ̄ϭⲟⲙ ⲉⲃⲟⲗ ϩⲓⲧⲙ̄ⲡⲛⲟⲩⲧⲉ ·

Paragraph 04
------
ⲉⲧⲃⲉⲡⲁⲓ̈ ⲁⲓ̈ϫⲟⲟⲥ ϫⲉⲉⲓϣⲁⲛⲉ[ⲓ] ⲛ̄ϯⲛⲁϯⲥⲟ () ⲁⲛ ⲉⲣⲱⲧⲛ̄ ⲛ̄ⲕⲉⲥⲟⲡ ⲛⲟⲩⲱⲧ [2]_ ϩⲁϩ ⲅⲁⲣ ⲛⲥⲟⲡ ϯⲙⲉⲉⲩⲉ . ϫⲉⲁⲡⲛⲟⲩⲧⲉ ϭⲱⲛⲧ̄ ⲉⲣⲟⲓ̈ ⲉⲧⲃⲉⲧⲁⲙⲛ̄ⲧϭⲁⲃϩⲏⲧ ⲉⲧⲃⲉⲧⲏⲩⲧⲛ̄ · ϫⲉⲙ̄ⲡⲉⲓⲉⲓⲣⲉ ⲕⲁⲧⲁⲡⲉⲧϥ̄ⲧⲁϫⲣⲟ ⲙ̄ⲙⲟϥ ϩⲙ̄ⲡⲉϩⲏⲧ ϩⲛⲟⲩⲡⲓⲥⲧⲓⲥ · ϫⲓⲛⲉϥϣⲟⲟⲡ ⲛ̄ϭⲓⲡⲉⲛⲉⲓⲱⲧ ⲛ̄ϩⲗ̄ⲗⲟ · ⲡⲁⲓ̈ ⲉⲧⲉⲙ̄ⲡⲁⲧϥ̄ⲱⲥⲕ̄ ϫⲓⲛⲧⲁϥⲛ̄ⲕⲟⲧⲕ̄ · 

Paragraph 05
------
ⲁⲩⲱ ⲟⲛ ⲛϥ̄ⲧⲱⲧ ⲁⲛ ⲛ̄ϩⲏⲧ ⲛⲙ̄ⲙⲁⲓ̈ ⲧⲉⲛⲟⲩ ϫⲉϯⲁⲛⲉⲭⲉ ⲙ̄ⲙⲱⲧⲛ̄ ⲉⲧⲉⲧⲛ̄ⲥⲕⲣ̄ⲕⲱⲣ ⲁⲩⲱ ⲉⲧⲉⲧⲛ̄ⲛⲏϫ ⲉⲃⲟⲗ ⲙ̄ⲡⲕⲱⲧⲉ ⲙ̄ⲡϣⲁϫⲉ ⲉⲧⲥⲏϩ ϫⲉⲡⲱⲧ ⲛ̄ⲥⲁϯⲣⲏⲛⲏ ⲙⲛ̄ⲟ[ⲩ]ⲟ˻ⲛ˼ ⲛⲓⲙ · ⲁⲩⲱ ⲡⲧⲃ̄ⲃⲟ ϩⲛ̄ϩⲱⲃ ⲛⲓⲙ · ⲡⲁⲓ̈ ⲁϫⲛ̄ⲧϥ̄ ⲙⲛ̄ⲗⲁⲁⲩ ⲛⲁⲛⲁⲩ ⲉⲡϫⲟⲉⲓⲥ [3]_ · 

Paragraph 06
------
ⲁⲩⲱ ϯϫⲱ ⲙ̄ⲙⲟⲥ ⲛⲏⲧⲛ̄ ϫⲉⲕⲁⲧⲁⲡⲁϣⲁⲓ̈ ⲛ̄ⲧⲁⲙⲛ̄ⲧϭⲁⲃϩⲏⲧ ⲉⲧⲛⲙ̄ⲙⲁⲓ̈ ⲉⲃⲟⲗ ϩⲓⲧⲙ̄ⲡⲛⲟⲩⲧⲉ · ⲛ̄ⲑⲉ ⲉϣⲁϥⲟⲩⲱϣϥ̄ ⲙ̄ⲡⲁⲡ̄ⲛ̄ⲁ̄ ϩⲣⲁⲓ̈ ⲛ̄ϩⲏⲧ ϩⲛ̄ⲡⲟⲩⲙⲛ̄ⲧϣⲁⲛϩⲧⲏϥ ⲙ̄ⲡ˻ⲥ˼ⲟ˻ⲡ˼ [ⲉⲧ]˻ϥ̄˼ⲛⲁⲣϩ[ⲛ]˻ⲁ˼ϥ ⲛ̄ϭⲓⲡⲛⲟ˻ⲩ˼ⲧⲉ ⲉⲙⲛ̄ⲧⲁⲓ̈ ϩⲙⲟⲧ ⲙⲙⲁⲩ · ⲧⲁⲓ̈ ⲟⲛⲧⲉ ⲑⲉ ⲉϣⲁϥϯ ⲛ̄ⲟⲩⲛ̄ϣⲟⲧ ⲛ̄ϩⲏⲧ ⲉϩⲣⲁⲓ̈ ⲉⲡⲁϩⲏⲧ ⲙ̄ⲡⲛⲁⲩ ⲉⲧϥ̄ⲛⲁⲣ̄ϩⲛⲁϥ ⲉⲣ̄ⲡⲁⲓ · 

Paragraph 07
------
ⲙⲁⲣⲛ̄ϯϩⲧⲏⲛ ⲉⲡⲉⲛⲧⲁϥϫⲟⲟϥ ⲛ̄ϭⲓⲓ̈ⲉⲍⲉ[ⲕⲓⲏⲗ]

