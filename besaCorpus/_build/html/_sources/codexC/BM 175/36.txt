
-------------------------------------------
36. *On Individual Responsibility for Sins*
-------------------------------------------


Chapter 01
=========
Paragraph 01
-----------
ⲱ ⲙ̄ⲡⲁⲣⲑⲉⲛⲟⲥ ⲛ̄ⲥⲟϭ · ⲁⲩⲱ ⲟⲛ ⲛ̄ϩⲟⲩⲟ ⲉⲣⲱⲧⲛ̄ · ⲁⲗⲗⲁ ⲙ̄ⲡⲛ̄ⲣ̄ⲡϩⲱⲃ ⲉⲛⲉϩ ⲉⲧⲉⲣⲉⲡⲕⲟⲥⲙⲟⲥ ⲉⲓⲣⲉ ⲙ̄ⲙⲟϥ · ⲉⲓⲧⲉ ϩⲛ̄ⲟⲩⲡⲟⲣⲛⲉⲓⲁ · ⲉⲓⲧⲉ ϩⲛ̄ⲟⲩⲅⲁⲙⲟⲥ ⲉϥⲧⲁⲉⲓⲏⲩ · ⲉⲓⲧⲉ ϩⲛ̄ⲟⲩⲙⲁ ⲛ̄ⲛ̄ⲕⲟⲧⲕ̄ ⲉϥⲧⲃ̄ⲃⲏⲩ ⲡϫⲟⲉⲓⲥ ⲡⲉⲧⲣ̄ⲙⲛ̄ⲧⲣⲉ · ⲛⲉⲛⲥⲩⲛϩⲓⲥⲧⲁ ⲅⲁⲣ ⲙ̄ⲙⲟⲛ ⲁⲛ ⲉⲛϫⲱ ⲛⲏⲧⲛ̄ ⲛ̄ⲛⲁⲓ̈ · ⲁⲗⲗⲁ ⲛⲁⲓ̈ ⲉⲓ̈ϫⲱ ⲙ̄ⲙⲟⲟⲩ ⲛⲏⲧⲛ̄ ⲁⲩⲱ ⲉⲓ̈ⲧⲁⲙⲟ ⲙ̄ⲙⲱⲧⲛ̄ ϫⲉϯⲟⲩⲁⲁⲃ ⲉⲃⲟⲗ ϩⲙ̄ⲡⲉⲧⲛ̄ⲕⲣⲓⲙⲁ · ⲡⲉⲧⲛ̄ⲥⲛⲟϥ ⲉϥⲉϣⲱⲡⲉ ⲉϩⲣⲁⲓ̈ ⲉϫⲱⲧⲛ̄ · ⲁⲩⲱ ⲉϩⲣⲁⲓ̈ ⲉϫⲛ̄ⲧⲥⲟⲟⲩϩⲉ ⲛ̄ϫⲱⲧⲛ̄ :-

Paragraph 02
------------
ⲛⲓⲙ ⲉⲛⲉϩ ϩⲛ̄ⲛⲉⲛⲉⲓⲟⲧⲉ ⲡⲉⲛⲧⲁϥⲉⲓ ϣⲁⲣⲱⲧⲛ̄ ϫⲓⲛⲛ̄ϣⲟⲣⲡ̄ ⲉⲁϥϩⲱⲛ ⲉⲧⲟⲧⲧⲏⲩⲧⲛ̄ ⲛ̄ⲟⲩⲇⲓⲁⲑⲏⲕⲏ ⲉⲃⲟⲗ ϩⲓⲧⲙ̄ⲡϫⲟⲉⲓⲥ · ⲏ ⲛ̄ⲧⲁϥⲉⲓ ϣⲁⲣⲱⲧⲛ̄ ⲛ̄ϣⲁϣ ⲛ̄ϩⲟⲟⲩ ⲉⲁϥϣⲁϫⲉ ⲛⲙ̄ⲙ˻ⲏ˼ⲧⲛ̄ ⲛ̄ⲧⲁⲡⲣⲟ ϩⲓⲧⲁⲡⲣⲟ ⲛ̄ϭⲓⲡⲉⲛϣ[ⲟⲣ]ⲡ ⲛ̄ⲉ[ⲓ]ⲱⲧ ⲛ̄[ⲧⲁϥⲛ̄ⲕⲟⲧⲕ̄] ⲉⲩⲙⲛ̄ⲧⲙⲛ̄ⲧ[ⲣⲉ] ⲉⲣⲱⲧⲛ̄ · 

Paragraph 03
------------
ⲏ ˻ⲛ̄˼[ⲧⲁϥ]ⲉⲓ ⲛⲏⲧⲛ̄ ⲛ̄ⲁϣ [ⲛ̄ⲟⲩ]ⲟⲉⲓϣ ⲉⲛⲉϩ ⲉⲁϥϣⲁϫⲉ ⲛⲙ̄ⲙⲏⲧⲛ̄ ϩⲓⲛⲁⲓ̈ · ⲏ ⲡⲉⲛⲕⲉⲉⲓⲱⲧ ⲛ̄ϩⲗ̄ⲗⲟ ⲡⲁⲓ̈ ⲉⲧⲉⲙ̄ⲡϥ̄ⲱⲥⲕ̄  ϫⲓⲛⲛ̄ⲧⲁϥⲛ̄ⲕⲟⲧⲕ̄ · ⲉⲓⲙⲏⲧⲓ ⲉⲡⲁⲓ̈ ⲙ̄ⲙⲁⲧⲉ ⲉⲧⲣⲉϥⲉⲓ ⲛϥ̄ⲧⲱϣ ⲛⲏⲧⲛ̄ ⲛ̄ⲧⲉⲡⲣⲟⲥⲫⲟⲣⲁ · ⲁⲩⲱ ⲛϥ̄ⲉⲓ ⲉⲃⲟⲗ ⲛϥ̄ⲃⲱⲕ ⲉⲛϥ̄ⲛⲁⲩ ⲉⲣⲱⲧⲛ̄ ⲁⲛ · 

Paragraph 04
------------
ⲉⲧⲃⲉⲡⲁⲓ̈ ⲟⲩ ⲙⲟⲛⲟⲛ ϫⲉϯⲟⲩⲁⲁⲃ ⲉⲃⲟⲗ ϩⲙ̄ⲡⲉⲧⲛ̄ϩⲁⲡ · ⲁⲗⲗⲁ ⲛⲁⲕⲉⲉⲓⲟⲧⲉ ⲟⲛ ⲉⲧⲟⲩⲁⲁⲃ ⲁⲩⲱ ⲉⲧⲥⲙⲁⲙⲁⲁⲧ ⲛⲁⲓ̈ ⲉⲛⲧⲁⲩⲛ̄ⲕⲟⲧⲕ̄ ⲥⲉⲟ ⲛ̄ⲣⲙ̄ϩⲉ ⲉⲃⲟⲗ ϩⲙ̄ⲡⲉⲧⲛ̄ⲥⲛⲟϥ · ⲁⲩⲱ ⲛ̄ⲧⲁⲓ̈ⲉⲓ ϩⲁⲣⲟⲟⲩ ⲉⲧⲣⲉⲡⲉⲧⲛ̄ⲥⲛⲟϥ ϣⲱⲡⲉ ⲉϩⲣⲁⲓ̈ ⲉϫⲛ̄(ⲥ̄ⲕ̄ⲃ̄)ⲧⲉⲧⲛ̄ⲁⲡⲉ ·

Paragraph 05
-----------
ⲟⲩ ⲙⲟⲛⲟⲛ ⲇⲉ ⲡⲁⲓ̈ ϫⲉⲥⲉⲟⲩⲁⲁⲃ ⲉⲃⲟⲗ ϩⲙ̄ⲡⲉⲧ˻ⲛ̄ϩ˼ⲁⲡ · ⲁⲗⲗⲁ [ⲡ]˻ⲉ˼[ⲛⲉⲓ]˻ⲱⲧ˼ ⲟⲛ ⲛ̄[ϩ]˻ⲗ̄ⲗ˼ⲟ ⲁⲡⲁ ⲡϣⲟⲓ̈ ⲙⲛ̄[ⲛ̄]ϩⲗ̄ⲗⲟⲓ̈ ⲧⲏⲣⲟⲩ ⲥⲉⲟⲩⲁⲁⲃ ⲉⲃⲟⲗ ϩⲙ̄ⲡⲉⲧⲛ̄ϩⲁⲡ · ⲁⲩⲱ ⲥⲉⲟ ⲛ̄ⲣⲉⲙ̄ϩⲉ ⲃⲟⲗ ϩⲙ̄ⲡⲉⲧⲛ̄ⲥⲛⲟϥ · ϫⲉⲛ̄ⲧⲟϥ ϩⲱⲱϥ ⲟⲛ ⲙ̄ⲡϥ̄ϯⲥⲟ ⲉϫⲱ ⲛⲏⲧⲛ̄ ⲛ̄ⲧⲙⲉ ϩⲙ̄ⲡⲧⲣⲉϥⲉⲓ ϣⲁⲣⲱⲧⲛ̄ ⲛ̄ϩⲁϩ ⲛ̄ⲥⲟⲡ ·

Paragraph 06
-----------
ⲁⲩⲱ ϣⲉⲛⲟⲩⲧⲉ ⲙⲛ̄ⲡⲁⲡⲛⲟⲩⲧⲉ ⲥⲉⲟⲩⲁⲁⲃ ⲉⲃⲟⲗ ϩⲙ̄ⲡⲉⲧⲛ̄ⲥⲛⲟϥ · ⲁⲩⲱ ⲟⲛ ⲛ̄ⲕⲉϩⲗ̄ⲗⲟⲓ̈ ⲧⲏⲣⲟⲩ ⲉⲧⲟⲩⲁⲁⲃ ⲉⲧϩⲁⲧⲏⲛ ⲁⲩⲱ ⲉⲧⲟ ⲛ̄ⲟⲩϩⲏⲧ ⲛ̄ⲟⲩⲱⲧ ⲛⲙ̄ⲙⲁⲛ ⲥⲉⲟ ⲛ̄ⲉⲗⲉⲩⲑⲉⲣⲟⲥ ⲉⲃⲟⲗ ϩⲙ̄ⲡⲉⲧⲛ̄ⲥⲛⲟϥ · ⲙⲛ̄ⲛⲉⲧⲛ̄ϩⲟⲟⲩⲧ · ⲁⲩⲱ ⲛⲉⲧⲛ̄ⲥⲛⲏⲩ ⲙⲛ̄ⲛⲉⲧⲛ̄ϣⲏⲣⲉ · ⲁⲩⲱ ⲛⲉⲧⲛⲙ̄ⲙⲁⲛ ⲧⲏⲣⲟⲩ ϫⲓⲛⲛ̄ⲡⲉⲛⲕⲟⲩⲓ̈ ϣⲁⲡⲉⲛⲛⲟϭ ⲥⲉⲟⲩⲁⲁⲃ ⲧⲏⲣⲟⲩ ⲉⲃⲟⲗ ϩⲙ̄ⲡⲉϫⲡⲓⲟ ⲉⲧⲛⲁⲉⲓ ⲉϩⲣⲁⲓ̈ ⲉϫⲱⲧⲛ̄ ⲙ̄ⲡⲛⲁⲩ ⲛ̄ⲧⲉⲧⲛ̄ⲁⲛⲁⲅⲕⲏ :-

Paragraph 07
------------
ⲛ̄ⲧⲱⲧⲛ̄ ⲇⲉ ⲛⲉⲥⲛⲏⲩ ⲉⲧⲟⲩⲁⲁⲃ ⲁⲩⲱ ⲉⲧϣⲡ̄ϩⲓⲥⲉ · ⲡⲉⲧⲛ̄ⲥⲙⲟⲩ ⲉϩⲣⲁⲓ̈ ⲉϫⲛ̄ⲧⲉⲧⲛ̄ⲁⲡⲉ · ⲡϫⲟⲉⲓⲥ ⲉϥⲉⲥⲙⲟⲩ ⲉⲣⲱⲧⲛ̄ · ⲡϫⲟⲉⲓⲥ ⲉϥⲉϩⲁⲣⲉϩ ⲉⲣⲱⲧⲛ̄ ⲙⲛ̄ⲛⲉⲧⲛ̄ϩⲓⲥⲉ ⲧⲏⲣⲟⲩ · ⲁⲩⲱ ⲧⲉⲧⲛ̄ⲟⲩⲁⲁⲃ ⲉⲃⲟⲗ ϩⲙ̄ⲡⲉⲥⲛⲟϥ ⲛ̄ⲟⲩⲟⲛ ⲛⲓⲙ ⲉⲧⲛⲁⲣ̄ⲛⲟⲃⲉ ϩⲣⲁⲓ̈ ⲛ̄ϩⲏⲧⲛ̄ ⲉⲓⲧⲉ ⲛⲟϭ · ⲉⲓⲧⲉ ⲕⲟⲩⲓ̈ ⲧⲉⲧⲛ̄ⲣⲱϣⲉ ⲛ̄ⲧⲱⲧⲛ̄ :- ⲛ̄ⲑⲉ ⲇⲉ ⲉⲛⲧⲁⲓ̈ϣⲁϫⲉ ⲛⲙ̄ⲙⲏⲧⲛ̄ ⲙ̄ⲡϩⲟⲩⲛ ⲙ̄ⲡⲕⲁⲧⲁⲡⲉⲧⲁⲥⲙⲁ ϩⲓϫⲙ̄ⲡⲉⲑⲩⲥⲓⲁⲥⲧⲏⲣⲟⲩ ⲙ̄ⲡϫⲟⲉⲓⲥ · ⲁⲩⲱ ⲁⲧⲉⲧⲛ̄ⲡⲁⲣⲁⲃⲁ ⲛ̄ⲛ̄ϣⲁϫⲉ ⲉⲛⲧⲁⲓ̈ϩⲱⲛ ⲙ̄ⲙⲟⲟⲩ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲛⲟⲩⲧⲉ 

Paragraph 08
-----------
ⲉⲧⲃⲉⲡⲁⲓ̈ ⲉⲓⲥϩⲏⲏⲧⲉ ⲁⲛⲟⲕ ϯⲛⲁⲁϩ(ⲥ̄ⲕ̄ⲅ̄)ⲉⲣⲁⲧ ⲛ̄ⲧⲁⲥⲟⲟϩⲉ ⲉⲣⲱⲧⲛ̄ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲉⲑⲣⲟⲛⲟⲥ ⲙ̄ⲡⲉⲟⲟⲩ ⲙ̄ⲡⲛⲟⲩⲧⲉ · ⲁⲩⲱ ϯⲛⲁⲥⲟⲟϩⲉ ⲉⲣⲱⲧⲛ̄ ⲉⲓ̈ⲡⲟⲣϫ ⲁⲛ ⲉⲣⲱⲧⲛ̄ ⲛ̄ⲑⲉ ⲟⲛ ϩⲙ̄ⲡⲉⲓ̈ⲕⲟⲥⲙⲟⲥ · ⲟⲩⲇⲉ ⲉⲓ̈ⲟⲩⲏⲩ ⲁⲛ ⲉⲣⲱⲧⲛ̄ · ⲁⲗⲗⲁ ϣⲁⲡϣⲁⲩ ⲛ̄ⲟⲩⲧⲁϭⲥⲉ ⲛ̄ⲟⲩⲉⲣⲏⲧⲉ :-

Paragraph 09
-----------
ⲉⲧⲃⲉⲡⲁⲓ̈ ϯⲧⲁⲙⲟ ⲙ̄ⲙⲱⲧⲛ̄ ϫⲉϯⲛⲁⲥⲟⲟϩⲉ ⲉⲣⲱⲧⲛ̄ ⲛ̄ϩⲟ ϩⲓϩⲟ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡϫⲟⲉⲓⲥ ⲓ̄ⲥ̄ · ⲡⲁⲓ̈ ⲉⲧⲛⲁⲕⲱⲧⲉ ⲛ̄ⲥⲁⲡⲉⲧⲛ̄ⲥⲛⲟϥ ⲉⲃⲟⲗ ϩⲛ̄ⲛⲁϭⲓϫ · ⲁⲗⲗⲁ ϯⲟⲩⲁⲁⲃ ⲉⲃⲟⲗ ϩⲙ̄ⲡⲉⲧⲛ̄ⲥⲛⲟϥ · ⲉⲃⲟⲗ ϫⲉⲁⲓ̈ϩⲱⲛ ⲉⲧⲟⲧⲧⲏⲩⲧⲛ̄ · ⲟⲩ ⲙⲟⲛⲟⲛ ⲇⲉ ϫⲉⲁⲓ̈ϩⲱⲛ ⲉⲧⲟⲧⲧⲏⲩⲧⲛ̄ · ⲁⲗⲗⲁ ϩⲣⲁⲓ̈ ⲟⲛ ϩⲛ̄ϩⲉⲛⲕⲉⲥⲏϣⲉ ⲙⲛ̄ϩⲉⲛⲕⲉϫⲡⲓⲟ · ⲙⲛ̄ϩⲉⲛⲕⲉⲥⲟⲡⲥ̄ · ⲙⲛ̄ϩⲉⲛⲕⲉϩⲃⲏⲩⲉ ⲉⲛⲁϣⲱⲟⲩ ⲉⲙⲁⲧⲉ ⲛⲁⲓ̈ ⲉϣϣⲉ ⲁⲛ ⲉⲣⲟⲓ̈ ⲉⲡⲧⲏⲣϥ̄ ⲉⲧⲣⲁⲁⲁⲩ · ϩⲱⲥⲧⲉ ⲉⲧⲣⲁϣⲱⲡⲉ ⲛ̄ⲑⲉ ⲛ̄ⲟⲩⲡⲟⲛⲏⲣⲟⲥ ⲛ̄ⲛⲁϩⲣⲏⲧⲛ̄ ⲉⲙⲛ̄ϯ ⲗⲁⲁⲩ ⲛ̄ϩⲱⲃ ⲛⲙ̄ⲙⲏⲧⲛ̄ ⲉⲡⲧⲏⲣϥ̄ ⲉⲓⲙⲏⲧⲓ ⲉⲧⲁⲅⲁⲡⲏ ⲙ̄ⲡⲛⲟⲩⲧⲉ ·

Paragraph 10
-----------
ⲁⲩⲱ ⲛ̄ⲑⲉ ⲉⲧϯⲟⲩⲱϣ ⲉⲧⲣⲉⲥϣⲱⲡⲉ ⲙ̄ⲙⲟⲓ̈ ϩⲙ̄ⲡⲙⲁ ⲉϯⲛⲁⲃⲱⲕ ⲉⲣⲟϥ · ⲁⲩⲱ ⲛ̄ⲧⲱⲧⲛ̄ ϩⲱⲧⲧⲏⲩⲧⲛ̄ ⲛⲥ̄ϣⲱⲡⲉ ⲙ̄ⲙⲱⲧⲛ̄ · ⲏ ⲛ̄ϩⲟⲩⲟ ⲉⲣⲟⲓ̈ ϫⲉⲛ̄ϯⲙ̄ⲡϣⲁ ⲁⲛ ⲙ̄ⲡⲁⲓ̈ · ⲁⲩⲱ ⲟⲛ ⲛ̄ⲑⲉ ⲉϯⲟⲩⲁϣⲥ̄ ⲁⲛ · ⲉⲧⲙ̄ⲧⲣⲉⲥϣⲱⲡⲉ ⲙ̄ⲙⲟⲓ̈ ϩⲙ̄ⲡⲙⲁ ⲉⲧⲙ̄ⲙⲁⲩ · ⲛ̄ⲧⲱⲧⲛ̄ ϩⲱⲧⲧⲏⲩⲧⲛ̄ ⲉⲧⲙ̄ⲧⲣⲉⲥϣⲱⲡⲉ ⲙ̄ⲙⲱⲧⲛ̄ :-



Chapter 02
=========
Paragraph 01
-----------
ⲡⲗⲏⲛ ⲛ̄ⲑⲉ ⲉϯⲟⲩⲏⲩ ⲉⲃⲟⲗ ⲙ̄ⲙⲱⲧⲛ̄ ⲁⲩⲱ ⲛ̄ϯϩⲏⲛ ⲁⲛ ⲉϩⲟⲩⲛ ⲉⲣⲱⲧⲛ̄ ϩⲙ̄ⲡⲁϩⲏⲧ ⲉⲡⲧⲏⲣϥ̄ · ⲧⲁⲓ̈ ⲟⲛⲧⲉ ⲑⲉ ⲉϯⲟⲩⲏⲩ ⲉⲃⲟⲗ ⲙ̄ⲙⲱⲧⲛ̄ ϩⲛ̄(ⲥ̄ⲕ̄ⲇ̄)ⲧⲁⲯⲩⲭⲏ · ⲡⲉⲧⲛ̄ⲥⲛⲟϥ ⲙⲛ̄ⲡⲉⲧⲛ̄ⲕⲣⲓⲙⲁ ⲉϩⲣⲁⲓ̈ ⲉϫⲱⲛ · ⲁⲩⲱ ⲛ̄ⲑⲉ ⲉⲛϯϩⲁⲧⲉⲧⲏⲩⲧⲛ̄ ⲁⲛ ϩⲙ̄ⲡⲥⲱⲙⲁ · ⲧⲁⲓ̈ ⲟⲛⲧⲉ ⲑⲉ ⲉϯⲕⲱⲗⲩ ⲙ̄ⲡⲁⲡ̄ⲛ̄ⲁ̄ ⲉⲧⲙ̄ⲧⲣⲉϥϭⲱ ϩⲁⲧⲉⲧⲏⲩⲧⲛ̄ · ⲟⲛⲇⲉ ⲣⲱ ⲛ̄ϯⲙ̄ⲡϣⲁ ⲁⲛ ⲙ̄ⲡⲁⲓ̈ · ⲁⲛⲟⲕ ⲅⲁⲣ ⲁⲛⲅ̄ⲟⲩⲧⲁⲗⲁⲓⲡⲱⲣⲟⲥ ⲛ̄ⲣⲉϥⲣ̄ⲛⲟⲃⲉ · ⲁⲩⲱ ⲡⲁⲡ̄ⲛ̄ⲁ̄ ⲟⲩⲕⲁⲧⲁⲣⲱⲧⲛ̄ ⲁⲛ ⲡⲉ :- 

Paragraph 02
------------
ⲉϣϫⲉ ⲡⲉⲧⲛ̄ⲥⲟⲛ ϭⲉ ⲛ̄ⲉⲗⲁⲭⲓⲥⲧⲟⲥ ⲛⲁⲕⲱⲗⲩⲉ ⲙ̄ⲡⲉϥⲡ̄ⲛ̄ⲁ̄ ⲉⲧⲙ̄ⲧⲣⲉϥϭⲱ ϩⲁⲧⲉⲧⲏⲩⲧⲛ̄ ⲱ ⲛ̄ⲧⲁⲗⲁⲓⲡⲱⲣⲟⲥ · ⲉⲓ̈ⲉ ⲉϥⲛⲁⲕⲱⲗⲩ ⲛ̄ⲟⲩⲏⲣ ⲛ̄ϭⲓⲡϫⲟⲉⲓⲥ ⲙ̄ⲡⲧⲏⲣϥ̄ ⲓ̄ⲥ̄ ⲉⲧⲙ̄ⲧⲣⲉⲡⲉϥⲡ̄ⲛ̄ⲁ̄ ⲉⲧⲟⲩⲁⲁⲃ ϭⲱ ϩⲁⲧⲉⲧⲏⲩⲧⲛ̄ · ⲡⲁⲓ̈ ⲉⲧϫⲱ ⲙ̄ⲙⲟⲥ ϫⲉⲛ̄ⲛⲉⲡⲁⲡ̄ⲛ̄ⲁ̄ ⲟⲩⲱϩ ϩⲛ̄ⲛⲉⲓ̈ⲣⲱⲙⲉ ϣⲁⲉⲛⲉϩ ϫⲉϩⲉⲛⲥⲁⲣⲝ̄ ⲛⲉ · ⲁⲩⲱ ϩⲉⲛⲙⲁⲓ̈ⲡⲁⲑⲟⲥ ⲛⲉ · ⲛ̄ⲃⲁⲃⲉⲣⲱⲙⲉ ⲉⲧⲉⲛ̄ⲧⲱⲧⲛ̄ ⲡⲉ :-

Paragraph 03
-----------
ⲉϣϫⲉ ⲛ̄ⲧⲱⲧⲛ̄ ⲇⲉ ⲛ̄ⲧⲉⲧⲛⲁⲟⲩⲱϩ ⲁⲛ ϩⲛ̄ϩⲉⲛⲙⲁ ⲉⲩϣⲣ̄ϣⲱⲣ ⲁⲩⲱ ⲉⲩⲕⲏ ⲉⲃⲟⲗ ⲉⲣⲉⲛⲉⲑⲏⲣⲓⲟⲛ ⲛ̄ϩⲏⲧⲟⲩ · ⲁⲩⲱ ⲉⲣⲉⲛ̄ⲃⲁϣⲟⲣ ⲙⲟⲥⲉ ⲛ̄ϩⲏⲧⲟⲩ · ⲉⲓ̈ⲉ ⲛ̄ⲁϣ ⲛ̄ⲧⲟϥ ⲛ̄ϩⲉ ⲉⲣⲉⲡⲉⲡ̄ⲛ̄ⲁ̄ ⲙ̄ⲡⲉⲭ̄ⲥ̄ ⲛⲁⲟⲩⲱϩ ϩⲣⲁⲓ̈ ϩⲛ̄ⲛⲉⲧⲙ̄ⲯⲩⲭⲏ ⲉⲧϣⲣ̄ϣⲱⲣ ⲙⲛ̄ⲛⲉⲧⲛ̄ϩⲏⲧ ⲉⲧⲧⲁⲕⲏⲩⲧ ⲙⲛ̄ⲛⲉⲧⲛ̄ⲥⲱⲙⲁ ⲉⲧⲟ ⲙ̄ⲙⲁ ⲛ̄ⲟⲩⲱϩ ⲛ̄ⲛⲉⲡ̄ⲛ̄ⲁ̄ ⲛ̄ⲁⲕⲁⲑⲁⲣⲧⲟⲛ :-

Paragraph 04
------------
ⲏ ⲛ̄ⲁϣ ⲛ̄ϩⲉ ⲉⲣⲉⲛⲉⲡ̄ⲛ̄ⲁ̄ ⲛ̄ⲛ̄ⲇⲓⲕⲁⲓⲟⲥ ⲙⲛ̄ⲛⲉⲧⲟⲩⲁⲁⲃ ⲧⲏⲣⲟⲩ ⲛⲁⲓ̈ ⲉⲧⲛ̄ⲱϣ ⲛ̄ⲛⲉⲩϣⲁϫⲉ ⲛⲁⲙ̄ⲧⲟⲛ ⲙ̄ⲙⲟⲟⲩ ϩⲁⲧⲉⲧⲏⲩⲧⲛ̄ ⲉⲣⲉ(ⲥ̄ⲕ̄ⲉ̄)ⲛ̄ⲇⲁⲓⲙⲱⲛ ⲙⲟⲥⲉ ⲛ̄ϩⲣⲁⲓ̈ ⲛ̄ϩⲏⲧⲧⲏⲩⲧⲛ̄ · ⲁⲩⲱ ⲉⲩⲙ̄ⲧⲟⲛ ⲙ̄ⲙⲟⲟⲩ ϩⲣⲁⲓ̈ ϩⲛ̄ⲛⲉⲧⲛ̄ⲙⲉⲉⲩⲉ ⲛ̄ϩⲏⲧ ⲉⲧⲥⲟⲟϥ · ⲁⲩⲱ ⲉⲩⲥⲁⲁⲛϣ̄ ⲛ̄ⲛⲉⲩⲕⲁⲕⲓⲁ ϩⲣⲁⲓ̈ ϩⲛ̄ⲛⲉⲧⲛ̄ϣⲟϫⲛⲉ ⲙⲛ̄ⲡⲉⲧⲛ̄ϩⲏⲧ ⲉⲧϫⲁϩⲙ̄ :- 

Paragraph 05
-----------
ⲉϣϫⲉ ⲟⲩⲟⲉⲓ ⲛ̄ⲟⲩⲣⲉϥϭⲉⲧⲡ̄ⲣⲱⲙⲉ ⲉⲃⲟⲗ · ⲕⲁⲧⲁⲑⲉ ⲉⲧⲥⲏϩ ϫⲉⲛ̄ⲣⲉϥϭⲉⲡⲧ̄ⲣⲱⲙⲉ ⲉⲃⲟⲗ · ⲉⲓ̈ⲉ ⲟⲩⲟⲉⲓ ⲛⲏⲧⲛ̄ ⲛ̄ⲟⲩⲏⲣ ⲉⲧⲉⲧⲛ̄ϣⲁⲛϭⲉⲡⲧ̄ⲡⲉⲡ̄ⲛ̄ⲁ̄ ⲙ̄ⲡϫⲟⲉⲓⲥ ⲉⲃⲟⲗ ⲙ̄ⲙⲱⲧⲛ̄ · ⲁⲩⲱ ⲉⲧⲉⲧⲛⲁϣⲱⲡⲉ ⲉⲧⲉⲧⲛ̄ⲏⲡ ⲉⲡϫⲟⲉⲓⲥ ϩⲛ̄ⲟⲩ ⲉⲧⲉⲧⲛ̄ϣⲁⲛϭⲟⲧⲡϥ̄ ⲉⲃⲟⲗ ⲙ̄ⲙⲱⲧⲛ̄ · ⲙⲏ ⲛϥ̄ⲥⲏϩ ⲣⲱ ⲁⲛ · ϫⲉⲡⲉⲧⲉⲙⲛ̄ⲧϥ̄ ⲡⲉⲡ̄ⲛ̄ⲁ̄ ⲙ̄ⲡϫⲟⲉⲓⲥ ⲡⲁⲓ̈ ⲙ̄ⲡⲱϥ ⲁⲛ ⲡⲉ :-

Paragraph 06
-----------
ⲁⲩⲱ ⲉϣϫⲉ ⲛ̄ⲧⲉⲧⲛⲁⲙⲉⲣⲉⲱⲧⲡ ⲁⲛ ⲉϩⲟⲩⲛ ⲉⲡⲕⲁⲕⲉ · ⲉⲓ̈ⲉ ⲛ̄ⲁϣ ⲛ̄ⲧⲟϥ ⲛ̄ϩⲉ ⲉⲣⲉⲡⲉⲡ̄ⲛ̄ⲁ̄ ⲙ̄ⲡϫⲟⲉⲓⲥ ⲛⲁⲙⲉⲣⲉϭⲱ ϩⲣⲁⲓ̈ ϩⲛ̄ⲛⲉⲧⲛ̄ϩⲏⲧ ⲉⲧⲉⲧⲛ̄ⲟ ⲛ̄ⲕⲁⲕⲉ · ⲙⲛ̄ⲛⲉⲧⲙ̄ⲯⲩⲭⲏ ⲉⲧⲉⲙⲛ̄ⲟⲩⲟⲉⲓⲛ ⲛ̄ϩⲏⲧⲟⲩ ⲉⲡⲧⲏⲣϥ̄ :- 

Paragraph 07
-----------
ⲉϣϫⲉ ⲛ̄ⲧⲉⲧⲛⲁⲙⲁⲕⲁⲣⲓⲍⲉ ⲁⲛ ⲉⲛⲉϩ ⲛ̄ϩⲉⲛⲉⲓⲇⲱⲗⲟⲛ ⲉⲩⲧⲁϩⲏⲩ ⲉⲣⲁⲧⲟⲩ ϩⲛ̄ϩⲉⲛⲣ̄ⲡⲏⲩⲉ · ϩⲉⲛϣⲉ ⲙⲛ̄ϩⲉⲛⲱⲛⲉ ⲉⲙⲛ̄ⲡ̄ⲛ̄ⲁ̄ ⲛ̄ϩⲏⲧⲟⲩ · ⲁⲗⲗⲁ ⲉⲩⲧⲁϫⲣⲏⲩ ϩⲛ̄ϩⲉⲛⲉⲓϥⲧ̄ ⲙⲛ̄ϩⲉⲛⲕⲉⲥⲙⲟⲧ ⲛ̄ϩⲱⲃ ⲛ̄ⲧⲟⲃⲧⲃ̄ · ⲁⲩⲱ ⲡⲉⲧⲛⲁⲕⲓⲙ ⲉⲣⲟⲟⲩ ⲥⲉⲛⲁϩⲉ ⲉϩⲣⲁⲓ̈ · ⲉⲓ̈ⲉ ⲛⲓⲙ ⲛ̄ⲧⲟϥ ⲛ̄ⲁⲅⲅⲉⲗⲟⲥ ⲉⲃⲟⲗ ϩⲓⲧⲙ̄ⲡⲛⲟⲩⲧⲉ ⲡⲉⲧⲛⲁⲙⲁⲕⲁⲣⲓⲍⲉ ⲙ̄ⲙⲱⲧⲛ̄ · ⲏ ⲁϣ ⲛ̄ⲧⲟϥ ⲙ̄ⲡ̄ⲛ̄ⲁ̄ ⲛ̄ⲧⲉⲛⲉⲡⲣⲟⲫⲏⲧⲏⲥ ⲙⲛ̄ⲛ̄ⲁⲡⲟⲥⲧⲟ<ⲗⲟ>ⲥ · ⲡⲉⲧⲛⲁⲉⲓ̈ · ⲏ ⲛϥ̄ϭⲱ ϩⲁⲧⲉⲧⲏⲩⲧⲛ̄ · ⲉⲙⲡⲉⲡ̄ⲛ̄ⲁ̄ ⲣⲱ ⲙ̄ⲡϫⲟⲉⲓⲥ ⲛⲙ̄ⲙⲏⲧⲛ̄ ⲁⲛ · ⲏ ϩⲁⲧⲉⲧⲏⲩⲧⲛ̄ ⲁⲛ · 

Paragraph 08
-----------
ⲁⲗⲗⲁ ⲉⲧⲉⲧⲛ̄ⲧⲁϫⲣⲏⲩ ⲉϫⲛ̄ϩⲉⲛϣⲁϫⲉ ⲛ̄ⲧⲟⲃⲧⲃ̄ ⲙⲛ̄ϩⲉⲛϩⲃⲏⲩⲉ ⲉⲩϣⲟⲩⲉⲓⲧ · ⲁⲩⲱ ⲡⲉⲧⲛⲁⲕⲓⲙ ⲉⲣⲱⲧⲛ̄ ⲛ̄ⲧⲉⲧⲛ̄ϩⲉ ⲉϩⲣⲁⲓ̈ · ⲁⲩⲱ ⲛ̄ⲧⲉⲧⲛ̄ⲣⲱϩⲧ̄ ⲉⲡⲉⲥⲏⲧ ⲉⲃⲟⲗ ϩⲓⲧⲟⲟⲧⲟⲩ ⲛ̄ⲛ̄ⲇⲁⲓⲙⲱⲛ ⲉⲧⲁⲡⲁⲧⲁ ⲙ̄ⲙⲱⲧⲛ̄ ⲁⲩⲱ ⲉⲧⲥⲱⲃⲉ ⲛ̄ⲥⲱⲧⲛ̄ · ⲉⲡⲉⲧⲉϣϣⲉ ⲛ̄ⲧⲟϥ ⲡⲉ ⲉⲧⲣⲉⲧⲉⲧⲛ̄ⲥⲱⲃⲉ ⲛ̄ⲥⲱⲟⲩ :-

Paragraph 09
------------
ⲏ ⲛ̄ⲧⲉⲧⲛ̄ⲥⲟⲟⲩⲛ ⲁⲛ ϫⲉⲛ̄ⲑⲉ ⲛ̄ⲧⲁⲡϫⲟⲓ̈ⲥ ϫⲟⲟⲥ ⲛ̄ⲛⲉϥⲙⲁⲑⲏⲧⲏⲥ ϫⲉⲡⲏⲓ̈ ⲉϣⲱⲡⲉ ⲟⲩⲛ̄ϣⲏⲣⲉ ⲛ̄ⲉⲓⲣⲏⲛⲏ ⲙ̄ⲙⲁⲩ ⲉⲣⲉⲧⲉⲧⲛ̄ⲉⲓⲣⲏⲛⲏ ⲙ̄ⲧⲟⲛ ⲉⲧⲉⲧⲛⲁⲃⲱⲕ ⲉϩⲟⲩⲛ ⲉⲣⲟϥ ⲁϫⲓⲥ ⲛ̄ϣⲟⲣⲡ̄ ϫⲉϯⲣⲏⲛⲏ ⲙ̄ⲡⲓⲏⲓ̈ · ⲁⲩⲱ ⲙ̄ⲙⲟⲥ ⲉϩⲣⲁⲓ̈ ⲉϫⲱϥ · ⲉϣⲱⲡⲉ ⲇⲉ ⲙ̄ⲙⲟⲛ ⲉⲥⲉⲕⲟⲧⲥ̄ ⲉⲣⲱⲧⲛ̄ · 

Paragraph 10
-----------
ⲧⲁⲓ̈ ⲟⲛⲧⲉ ⲑⲉ ⲉϣⲁⲣⲉⲡϫⲟⲉⲓⲥ ϫⲟⲟⲥ ⲙ̄ⲡⲉⲡ̄ⲛ̄ⲁ̄ ⲉⲧⲟⲩⲁⲁⲃ ϫⲉⲡⲙⲁ ⲏ ⲧⲥⲩⲛⲁⲅⲱⲅⲏ ⲉⲧⲕ̄ⲛⲁⲃⲱⲕ ⲉϩⲟⲩⲛ ⲉⲣⲟⲥ · ⲉϣⲱⲡⲉ ⲟⲩⲛ̄ϣⲏⲣⲉ ⲛ̄ⲉⲓⲣⲏⲛⲏ ⲙ̄ⲙⲁⲩ ⲏ ϣⲟⲟⲡ ⲛ̄ϩⲏⲧϥ̄ · ⲉⲓ̈ⲉ ⲙⲁⲣⲉⲧⲉⲕⲉⲓⲣⲏⲛⲏ ⲙ̄ⲧⲟⲛ ⲙ̄ⲙⲟⲥ ⲉϩⲣⲁⲓ̈ ⲉϫⲱϥ ⲁⲩⲱ ⲛⲥ̄ϭⲱ ϩⲁϩⲧⲏⲩ · ⲉϣⲱⲡⲉ ⲇⲉ ⲙ̄ⲙⲟⲛ ⲙⲁⲣⲉⲥⲕⲟⲧⲥ̄ ⲉⲣⲟⲕ · ⲁⲩⲱ ⲛⲅ̄ⲕⲟⲧⲕ̄ ⲉϩⲣⲁⲓ̈ ⲉⲙⲡⲏⲩⲉ ⲏ ⲡⲙⲁ ⲉⲧⲟⲩⲛⲁⲣ̄ⲙ̄ⲡϣⲁ ⲙ̄ⲙⲟⲕ ⲛ̄ϩⲏⲧϥ̄ :-


Chapter 03
=========
Paragraph 01
--------
ⲛⲁⲓ̈ ⲇⲉ ⲉⲓ̈ϫⲱ ⲙ̄ⲙⲟⲟⲩ ⲉⲓ̈ⲣⲓⲙⲉ · ⲕⲁⲧⲁⲑⲉ ⲉⲛⲧⲁⲓ̈ⲣⲓⲙⲉ[20]_ ⲛ̄ⲟⲩⲙⲏⲏϣⲉ ⲛ̄ⲥⲟⲡ · ϩⲁⲑⲏ ⲙ̄ⲡⲟⲟⲩ · ⲁⲩⲱ ⲟⲛ ⲧⲉⲛⲟⲩ · ⲉⲡϫⲟⲉⲓⲥ ⲡⲉⲧⲟ ⲙ̄ⲙⲛ̄ⲧⲣⲉ · ⲁⲩⲱ ⲟⲛ ϥⲟ ⲙ̄ⲙⲉⲛ̄ⲧⲣⲉ ⲛ̄ϭⲓⲡⲉⲛⲥⲟⲛ[21]_ ϣⲏⲙ ⲉⲧⲥϩⲁⲓ̈ ⲛ̄ⲛⲉⲓ̈ϣⲁϫⲉ ⲛ̄ⲑⲉ ⲉϣⲁϥϣⲧⲟⲣⲧⲣ̄ ⲁⲩⲱ {ⲥ̄ⲕ̄ⲍ̄}ⲛϥ̄ⲣⲓⲙⲉ ϩⲱⲱϥ ⲉϥϭⲱϣⲧ̄ ⲛ̄ⲥⲱⲓ̈ ⲉⲓ̈ⲣⲓⲙⲉ ⲉⲣⲉⲛⲁⲣⲙ̄ⲉⲓⲟⲟⲩⲉ ϣⲟⲩⲟ ⲉϫⲛ̄ⲟⲩⲟϭⲉ ⲁⲩⲱ ⲉϩⲣⲁⲓ̈[22]_ ⲉϫⲙ̄ⲡⲕⲁϩ · ⲉⲓ̈ⲁϩⲉⲣⲁⲧ ⲉⲣⲟϥ ⲛ̄ϩⲁϩ ⲛ̄ⲥⲟⲡ ⲉϥⲥϩⲁⲓ̈ ⲙ̄ⲡⲉϯϫⲱ ⲙ̄ⲙⲟϥ ⲛⲁϥ[23]_ ⲁⲛ ⲙ̄ⲙⲁⲧⲉ ⲧⲉⲛⲟⲩ · ⲁⲗⲗⲁ ⲉϥⲥϩⲁⲓ̈ ⲟⲛ ⲛ̄ϩⲉⲛⲕⲉⲙⲏⲏϣⲉ ⲛ̄ϣⲁϫⲉ · 

Paragraph 02
----------
ⲁⲩⲱ[24]_ ⲉⲩⲥⲏϩ ϩⲁⲑⲏ ⲛ̄ϣⲟⲙⲧⲉ ⲛ̄ⲣⲟⲙⲡⲉ ⲉⲧⲣⲉⲡⲉⲛⲉⲓⲱⲧ ⲛ̄ϩⲗ̄ⲗⲟ ⲛ̄ⲕⲟⲧⲕ̄ · ⲉⲁⲓ̈ϫⲟⲟⲩ ⲉⲓ̈ⲣⲓⲙⲉ ⲉⲧⲃⲉⲧⲏⲩⲧⲛ̄ ⲙⲛ̄ⲛⲉⲧⲛ̄ϣⲏⲣⲉ ⲙⲛ̄ⲛⲉⲧⲛ̄ϣⲉⲉⲣⲉ · ⲙⲛ̄ⲛⲉⲧⲛ̄ⲥⲛⲏⲩ · ⲙⲛ̄ⲛⲉⲧⲛ̄ⲣⲱⲙⲉ · ⲁⲩⲱ ⲉⲧⲃⲏⲏⲧ ϩⲱⲱⲧ[25]_ ⲟⲛ · ⲙⲛ̄ⲟⲩⲟⲛ ⲛⲓⲙ ⲉⲧϣⲟⲟⲡ ⲛⲙ̄ⲙⲁⲛ ϩⲓⲟⲩⲥⲟⲡ :- 

Paragraph 03
----------
ⲁⲩⲱ ⲛⲉⲓ̈ⲟⲩϣⲱⲡⲉ ⲙ̄ⲡⲉⲟⲩⲟⲉⲓϣ[26]_ ⲉⲧⲙ̄ⲙⲁⲩ ⲉⲧⲁⲙⲱⲧⲛ̄ ⲉⲛⲉⲧⲛ̄ϫⲱ ⲙ̄ⲙⲟⲟⲩ · ⲁⲩⲱ ⲙ̄ⲡⲓϭⲛ̄ⲑⲉ ⲉⲧⲃⲉⲧⲉⲫⲑⲟⲛⲏⲣⲓⲁ ⲙ̄ⲡⲉⲧⲙⲟⲥⲧⲉ ⲙ̄ⲙⲟⲛ · ⲉⲧⲉⲡⲥⲁⲧⲁⲛⲁⲥ ⲡⲉ · ⲙⲛ̄ⲛ̄ⲥⲱⲥ [27]_ ⲁⲓ̈ⲉⲓ ⲉϩⲣⲁⲓ̈ ϣⲁⲣⲱⲧⲛ̄ ⲉⲓ̈ⲙⲟⲟϣⲉ ϩⲛ̄ⲛⲁⲟⲩⲉⲣⲏⲧⲉ[28]_ ϫⲉⲁϥⲣ̄ϩⲛⲁϥ ⲛ̄ϭⲓⲡϫⲟⲓ̈ⲥ ⲙ̄ⲡⲕⲁϩ ⲧⲏⲣϥ̄[29]_ · ⲛ̄ⲛⲉⲓ̈ⲥⲩⲛϩⲓⲥⲧⲁ ⲙ̄ⲙⲟⲓ̈ ⲁⲛ[30]_ ⲉⲓ̈ϫⲱ[31]_ ⲛ̄ⲛⲁⲓ̈ · 

Paragraph 04
----------
ⲁⲛⲟⲕ ⲅⲁⲣ[32]_ ϯⲥⲟϣϥ̄ ⲁⲩⲱ ϯⲧϭⲁⲓ̈ⲏⲩ[33]_ ⲉⲙⲁⲧⲉ · ⲁⲗⲗⲁ ⲉⲓ̈ⲧⲁⲙⲟ ⲙ̄ⲙⲱⲧⲛ̄ ϫⲉⲡⲉⲧⲛ̄ⲥⲟⲛ ⲛ̄ⲉⲃⲓⲏⲛ ⲉⲧⲉⲁⲛⲟⲕ ⲡⲉ ϥⲙⲟⲕϩ̄[35]_ ⲁⲛ ⲛ̄ϩⲏⲧ ⲉⲧⲃⲉⲧⲏⲩⲧⲛ̄ ⲙⲁⲩⲁⲧⲧⲏⲩⲧⲛ̄[36]_ · ⲟⲩⲇⲉ[37]_ ⲟⲛ[38]_ ⲛ̄ⲧⲉⲧⲛ̄ϣⲛ̄ϩⲧⲏⲧⲛ̄ ⲁⲛ ⲉϩⲣⲁⲓ̈ ⲉϫⲱⲧⲛ̄ ⲙ̄ⲙⲓⲛ ⲙ̄ⲙⲱⲧⲛ̄ ⲱ ⲛⲉⲃⲓⲏⲛ · ϫⲉⲕⲁⲥ[39]_ ⲛ̄ⲛⲉⲗⲁⲁⲩ ϩⲛ̄ⲛⲉⲧⲟⲩⲁⲁⲃ ⲧⲏⲣⲟⲩ ϣⲛ̄ϩⲧⲏϥ ⲉϩⲣⲁⲓ̈ ⲉϫⲱⲧⲛ̄ ⲙ̄ⲡⲛⲁⲩ ⲛ̄ⲧⲉⲧⲛ̄ⲁⲛⲁⲅⲕⲏ · ⲙ̄ⲡⲛⲁⲩ ⲉⲧⲟⲩⲛⲁⲡⲱⲣϫ̄ ⲙ̄ⲡⲉⲥⲟⲩⲟ ⲉⲃⲟⲗ ⲙ̄ⲡⲧⲱϩ[40]_ · ⲙ̄ⲡⲛⲁⲩ ⲉⲧⲟⲩⲛⲁⲡⲣϫ̄ⲛⲉ{ⲥ̄ⲕ̄ⲏ̄}ⲥⲟⲟⲩ ⲉⲃⲟⲗ ⲛ̄ⲛⲃⲁⲁⲙⲡⲉ[41]_ · ⲁⲩⲱ ⲡⲥⲟⲡ ⲉⲧⲟⲩⲛⲁⲥⲉⲕⲧⲁϥⲱ ⲉϩⲣⲁⲓ̈ ⲛ̄ⲥⲉⲕⲱⲧϥ̄ ⲛ̄ⲛⲉⲧⲛⲁⲛⲟⲩⲟⲩ ⲉⲛⲉⲩϩⲛⲁⲁⲩ · ⲛⲉⲑⲟⲟⲩ ⲇⲉ ⲛ̄ⲥⲉⲛⲟϫⲟⲩ ⲉⲃⲟⲗ[42]_ :-


Chapter 04
=========
Paragraph 01
----------
ϯϫⲱ ⲙ̄ⲙⲟⲥ ⲛⲏⲧⲛ̄ ϫⲉⲟⲩⲙⲏⲏϣⲉ ⲛ̄ⲥⲟⲡ ϣⲁⲓ̈ⲣⲓⲙⲉ ϣⲁⲛϯⲗⲟ ⲉⲓ̈ⲉϣϭⲙ̄ϭⲟⲙ · ⲉⲓ̈ⲙⲟⲕϩ̄ ⲛ̄ϩⲏⲧ ⲉⲙⲁⲧⲉ · ϫⲉⲉϣϫⲉ ⲧⲉⲧⲛⲁϣⲱⲡⲉ ⲉⲧⲉⲧⲛ̄ⲡⲟⲣϫ̄ ⲉⲛⲉⲧⲛ̄ϣⲏⲣⲉ ⲙⲛ̄ⲛⲉⲧⲛ̄ⲥⲛⲏⲩ · ⲙⲛ̄ⲛⲉⲧⲛ̄ⲣⲱⲙⲉ ⲧⲏⲣⲟⲩ ϩⲙ̄ⲡⲓⲙⲁ ⲛ̄ϭⲟⲓ̈ⲗⲉ · ⲁⲩⲱ ⲟⲛ ⲛ̄ⲧⲉⲧⲛ̄ϣⲱⲡⲉ ⲉⲧⲉⲧⲛ̄ⲡⲟⲣϫ̄ ⲉⲣⲟⲟⲩ ϩⲙ̄ⲡⲁⲓⲱⲛ ⲛ̄ⲁⲧⲱϫⲛ̄ · ⲉⲓ̈ⲉ ⲉⲧⲃⲉⲟⲩ ϭⲉ ⲁⲧⲉⲧⲛ̄ⲡⲱⲣϫ̄ ⲉⲃⲟⲗ ⲙ̄ⲙⲟⲟⲩ · ⲁⲩⲱ ⲉϣϫⲉ ⲛ̄ⲧⲉⲧⲛⲁⲥⲉⲓ ⲁⲛ ⲛ̄ⲛⲉⲧⲛ̄ϣⲏⲣⲉ · ⲙⲛ̄ⲛⲉⲧⲛ̄ⲥⲛⲏⲩ · ⲙⲛ̄ⲛⲉⲧⲛ̄ϩⲟⲟⲩⲧ ⲙⲛ̄ⲛⲉⲧⲛ̄ⲣⲱⲙⲉ ⲧⲏⲣⲟⲩ · ⲉⲓ̈ⲉ ⲛ̄ⲧⲁⲧⲉⲛ̄ⲥⲁϩⲉⲧⲏⲩⲧⲛ̄ ⲉⲃⲟⲗ ⲙ̄ⲙⲟⲟⲩ ⲉⲧⲃⲉⲟⲩ ⲛⲉⲧϣⲟⲟⲡ ⲉϩⲟⲩⲛ ⲉⲡⲉⲧⲛ̄ⲅⲉⲛⲟⲥ :-

Paragraph 02
----------
ⲁⲩⲱ ⲉϣϫⲉ ⲛ̄ⲧⲉⲧⲛⲁϭⲓⲛⲉ ⲁⲛ ⲛ̄ⲛⲉⲧⲟⲩⲁⲁⲃ ⲉⲧⲣⲉⲧⲉⲧⲛ̄ϣⲱⲡⲉ ⲛⲙ̄ⲙⲁⲩ ϩⲛ̄ⲙ̄ⲡⲏⲩⲉ ⲁⲩⲱ ⲉϣϫⲉ ⲧⲉⲧⲛⲁϭⲓⲛⲉ ⲁⲛ̄[43]_ ⲛ̄ⲟⲩⲙⲁ ⲛⲙ̄ⲧⲟⲛ · ⲉⲓ̈ⲉ ⲉⲧⲃⲉⲟⲩ ⲣⲱ ⲁⲧⲉⲧⲛ̄ⲕⲁⲁⲁⲩ[44]_ ⲛ̄ⲥⲁⲧⲏⲩⲧⲛ̄ · ⲁⲩⲱ ⲉϣϫⲉ ⲛ̄ⲧⲉⲧⲛⲁⲥⲉⲓ ⲁⲛ ⲛ̄ⲛⲉⲧⲛ̄ⲉⲣⲏⲩ ⲛ̄ⲧⲱⲧⲛ̄[45]_ ⲛⲉⲧⲥⲟⲟⲩϩ ϩⲛ̄ⲛⲓⲥⲩⲛⲁⲅⲱⲅⲏ ϩⲛ̄ⲙ̄ⲡⲏⲩⲉ · ⲉⲓ̈ⲉ ⲛ̄ⲧⲉⲧⲛ̄ϩⲉⲛⲉⲃⲓⲏⲛ ⲛ̄ϩⲟⲩⲟ ⲉⲣⲱⲙⲉ ⲛⲓⲙ · ⲉⲃⲟⲗ ϫⲉⲙ̄ⲡⲉⲧⲛ̄ⲥⲉⲓ ⲛ̄ⲛⲉⲧⲏⲡ ⲧⲏⲣⲟⲩ ⲉⲣⲱⲧⲛ̄ ϩⲙ̄ⲡⲉⲓ̈ⲕⲟⲥⲙⲟⲥ · ⲟⲩⲇⲉ ⲟⲛ ⲛ̄ⲧⲉⲧⲛⲁⲣ̄ⲡϣⲁ[46]_ ⲙ̄ⲙⲟⲟⲩ ⲁⲛ ϩⲙ̄ⲡⲙⲁ ⲉⲧⲉⲧⲛⲁⲃⲱⲕ ⲉⲣⲟϥ :-

Paragraph 03
-----------
ⲉϣϫⲉ ⲁⲛⲟⲕ ⲇⲉ ⲡⲓⲉⲃⲓⲏⲛ ⲉⲓ̈ϣⲁⲛⲣ̄ⲟⲩ{ⲥ̄ⲕ̄ⲑ̄}ⲥⲁⲃⲃⲁⲧⲟⲛ ⲛ̄ⲟⲩⲱⲧ ⲙ̄ⲡⲓⲛⲁⲩ[47]_ ⲉⲛⲉⲧⲛ̄ϣⲏⲣⲉ ⲙⲛ̄ⲛⲉⲧⲛ̄ⲥⲛⲏⲩ · ⲙⲛ̄ⲛⲉⲧⲛ̄ϩⲟⲟⲩⲧ · ⲙⲛ̄ⲛⲉⲧⲛⲙ̄ⲙⲁⲛ ⲧⲏⲣⲟⲩ ϩⲓⲟⲩⲥⲟⲡ[48]_ · ϣⲁⲓ̈ϣⲱⲡⲉ ⲉⲓ̈ϭⲱϣⲧ̄ ⲉⲃⲟⲗ ϩⲏⲧⲟⲩ ⲛ̄ⲑⲉ ⲛ̄ⲟⲩⲥⲟⲛ ⲙ̄ⲡϥ̄ⲛⲁⲩ ⲉⲛⲉϥⲥⲛⲏⲩ ⲛ̄ⲟⲩⲣⲟⲙⲡⲉ · ⲁⲩⲱ ⲉⲃⲟⲗ ⲙ̄ⲡⲁⲟⲩⲱϣ ⲉϩⲟⲩⲛ ⲉⲣⲟⲟⲩ · ⲙⲛ̄ⲡⲉⲩⲟⲩⲱϣ ϩⲱⲟⲩ ⲉⲧϣⲟⲟⲡ ⲉϩⲟⲩⲛ ⲉⲣⲟⲓ̈ ⲛ̄ϩⲟⲩⲟ ⲉⲡⲁⲟⲩⲱϣ ⲉⲧϣⲟⲟⲡ ⲉϩⲟⲩⲛ ⲉⲣⲟⲟⲩ ·

Paragraph 04
----------
ⲁⲩⲱ ⲧⲁⲓ̈ ⲧⲉ ⲑⲉ ⲉϣⲁⲛⲣ̄ϩⲛⲁⲛ ⲛ̄ϩⲟⲩⲟ ϩⲓⲟⲩⲥⲟⲡ ⲉⲛⲁⲩ ⲉⲛⲉⲛⲉⲣⲏⲩ ⲙ̄ⲡⲛⲁⲩ[49]_ ⲡⲛⲁⲩ ⲙⲛ̄ⲡⲉϩⲟⲟⲩ ⲡⲉϩⲟⲟⲩ · ⲁⲩⲱ ⲙ̄ⲙⲏⲛⲉ · ⲙ̄ⲙⲏⲛⲉ · ⲉⲓ̈ⲉ ⲛ̄ⲧⲉⲧⲛ̄ϩⲉⲛⲟⲩϭⲉ ⲛ̄ⲧⲱⲧⲛ̄[50]_ ϫⲉⲛ̄ⲧⲉⲧⲛⲁⲣ̄ϩⲛⲏⲧⲛ̄ ⲁⲛ · ⲉⲛⲁⲩ ⲉⲛⲉⲧⲛ̄ϣⲏⲣⲉ ⲙⲛ̄ⲛⲉⲧⲛ̄ⲥⲛⲏⲩ · ϩⲙ̄ⲡⲙⲁ ⲉⲧⲉⲧⲛⲁⲃⲱⲕ ⲉⲣⲟϥ ·

Paragraph 05
----------
ϩⲟⲗⲱⲥ ⲣⲱ ϯⲛⲁⲩ ⲉⲣⲱⲧⲛ̄ ⲧⲉⲛⲟⲩ ⲉⲧⲉⲧⲛ̄ϣⲁⲛⲣ̄ⲟⲩⲉⲃⲟⲧ ⲛ̄ⲟⲩⲱⲧ ⲙ̄ⲡⲉⲧⲛ̄ⲛⲁⲩ ⲉⲣⲟⲟⲩ ϣⲁⲧⲉⲧⲛ̄ⲡⲱϣⲥ̄ ⲛ̄ϩⲏⲧ ⲛ̄ⲥⲱⲟⲩ · ⲁⲩⲱ ϣⲁⲧⲉⲧⲛ̄ⲉⲓⲱⲣⲙ̄ ⲉⲃⲟⲗ ϫⲉⲙ̄ⲡⲉⲧⲛ̄ⲛⲁⲩ ⲉⲣⲟⲟⲩ · ⲕⲁⲧⲁⲑⲉ ϩⲱⲟⲩ ⲉⲧⲟⲩⲉϣⲛⲁⲩ ⲉⲣⲱⲧⲛ̄[51]_ · ϫⲉⲕⲁⲥ ⲉⲛⲛⲁⲣ̄ϩⲧⲏⲛ ⲉϫⲛ̄ⲛⲉⲛⲡⲉⲑⲟⲟⲩ ⲧⲏⲣⲛ̄ ϩⲓⲟⲩⲥⲟⲡ · ⲁⲣⲏⲩ ⲛ̄ⲧⲛ̄ⲣ̄ⲙ̄ⲡϣⲁ ⲛ̄ⲛⲉⲛⲉⲣⲏⲩ ϩⲓⲟⲩⲥⲟⲡ[52]_ · ⲁⲩⲱ ⲛ̄ⲧⲛ̄ⲥⲉⲓ ⲙ̄ⲡⲓⲧⲱⲧ ⲛ̄ϩⲏⲧ ⲙⲛ̄ⲛⲉⲛⲉⲣⲏⲩ ϫⲓⲛⲙ̄ⲡⲕⲟⲩⲉⲓ[53]_ ϣⲁⲡⲛⲟϭ ·

Paragraph 06
----------
ⲉϣϫⲉ ϣⲁⲧⲉⲧⲛ̄ⲣ̄ϩⲛⲏⲧⲛ̄ ϭⲉ ⲉⲛⲁⲩ ⲉⲣⲟⲟⲩ ϩⲙ̄ⲡⲓ̈ⲙⲁ[54]_ ⲛ̄ϭⲟⲓ̈ⲗⲉ[55]_ · ⲁⲩⲱ ⲉⲧⲉⲧⲛ̄ϥⲓ ⲉⲣⲱⲧⲛ̄ ⲉⲧⲃⲉⲡⲛⲟⲩⲧⲉ · ⲉⲓ̈ⲉ ⲉⲧⲉⲧⲛⲁⲣ̄ϩⲛⲏⲧⲛ̄ ⲛ̄ⲟⲩⲏⲣ ⲉⲛⲁⲩ ⲉⲣⲟⲟⲩ ⲉⲩⲡⲱⲣϫ̄ ⲙ̄ⲙⲱⲧⲛ̄ ⲉⲃⲟⲗ ⲙ̄ⲙⲟⲟⲩ ϩⲙ̄ⲡⲙⲁ ⲉⲧⲛⲛⲁⲃⲱⲕ[56]_ ⲉⲙⲁⲩ ⲉⲧⲃⲉⲡⲛⲟⲩⲧⲉ[57]_ ⲁⲛ · ⲁⲗⲗⲁ ⲉⲧⲃⲉ{ⲥ̄ⲗ̄}ⲧⲉⲛⲙⲛ̄ⲧⲁⲙⲉⲗⲏⲥ ⲙⲛ̄ⲡⲧⲱⲙ ⲛ̄ϩⲏⲧ ⲛ̄ⲧⲁϥϩⲱⲃⲥ̄ ⲉⲃⲟⲗ ⲉϫⲙ̄ⲡⲙⲉⲉⲩⲉ ⲉⲧⲛⲁⲛⲟⲩϥ ⲉⲧⲙ̄ⲧⲣⲉϥϩⲱⲛ ⲉϩⲟⲩⲛ ⲉⲣⲱⲧⲛ̄ · ϫⲉⲛ̄ⲧⲉⲧⲛ̄ⲥⲟⲟⲩⲛ ⲙ̄ⲙⲟϥ ⲁⲛ :-

Paragraph 07
----------
ⲛⲉⲓ̈ⲙⲉⲉⲩⲉ ⲇⲉ ⲡⲉ ϫⲉⲧⲉⲧⲛⲁⲣ̄ⲡϣⲁ[58]_ ⲙ̄ⲡⲱⲛϩ̄ ϩⲓⲟⲩⲥⲟⲡ · ⲛ̄ⲧⲱⲧⲛ̄ ⲙⲛ̄ⲛⲉⲧⲛ̄ϣⲏⲣⲉ ⲙⲛ̄ⲛⲉⲧⲛ̄ⲥⲛⲏⲩ ⲙⲛ̄ⲛⲉⲧⲛ̄ϩⲟⲟⲩⲧ · ⲧⲉⲛⲟⲩ ⲇⲉ ϯⲧⲁⲙⲟ ⲙ̄ⲙⲱⲧⲛ̄ ϫⲉⲟⲩⲛ̄ϩⲁϩ ⲛ̄ϩⲏⲧⲛ̄ ⲛⲁⲣ̄ϣⲙ̄ⲙⲟ ⲉⲛⲉⲧⲉⲛⲟⲩⲟⲩⲛⲉ · ⲙⲛ̄ⲛⲉⲩⲉⲓⲟⲧⲉ ⲙⲛ̄ⲛⲉⲩⲥⲛⲏⲩ · ⲉⲃⲟⲗ ϫⲉⲙ̄ⲡⲟⲩⲟⲩⲱϣ ⲉⲙⲟⲕϩⲟⲩ · ⲁⲗⲗⲁ ⲁⲩⲧⲁⲁⲩ ⲙ̄ⲙⲓⲛ ⲙ̄ⲙⲟⲟⲩ ⲉϩⲣⲁⲓ̈ ⲉⲡϫⲱϩⲙ̄ · ⲉϩⲣⲁⲓ̈ ⲉⲁⲕⲁⲑⲁⲣⲥⲓⲁ ⲛⲓⲙ · ⲉⲃⲟⲗ ϫⲉⲙ̄ⲡⲟⲩϣⲱⲡ ⲉⲣⲟⲟⲩ ⲛ̄ⲑⲟⲧⲉ ⲙ̄ⲡⲛⲟⲩⲧⲉ ⲉⲧⲉⲛ̄ⲧⲱⲧⲛ̄ ⲡⲉ :-


Chapter 05
=========
Paragraph 01
----------
ⲧⲉⲛⲟⲩ ϭⲉ ⲉϣⲱⲡⲉ ⲛ̄ⲧⲉⲧⲛⲁⲙⲉⲧⲁⲛⲟⲓ̈ ⲁⲛ ϩⲛ̄ⲟⲩϭⲉⲡⲏ · ⲁⲡϭⲱⲛⲧ̄ ⲅⲁⲣ ⲙ̄ⲡⲛⲟⲩⲧⲉ ⲟⲩⲱ ⲉϥⲙⲟⲩϩ ⲉϩⲟⲩⲛ ⲉⲣⲱⲧⲛ̄ ⲕⲁⲧⲁⲑⲉ ⲉⲧⲥⲏϩ[59]_ · ⲉⲃⲟⲗ ϫⲉⲉⲡⲙⲁ ⲛ̄ⲧⲉⲧⲛ̄ϣⲱⲡⲉ ⲛⲁⲛ ⲛ̄ⲟⲩⲥⲟⲗ̄ⲥⲗ̄[60]_ ·　ⲙⲛ̄ⲟⲩⲣⲁϣⲉ · ⲙⲛ̄ⲟⲩⲧⲱⲕ ⲛ̄ϩⲏⲧ · ⲉⲧⲃⲉϫⲉⲧⲉⲧⲛ̄ⲥⲣⲟϥⲧ̄ ⲉⲃⲟⲗ ϩⲙ̄ⲡⲣⲟⲟⲩϣ ⲛ̄ⲧⲥⲟⲫⲓⲁ ⲙ̄ⲡⲛⲟⲩⲧⲉ · ⲕⲁⲧⲁⲑⲉ ⲉⲧⲥⲏϩ ϫⲉⲟⲩⲛ̄ⲟⲩⲥⲟⲫⲓⲁ ϩⲛ̄ⲟⲩⲟⲛ ⲛⲓⲙ ⲉⲧϥⲓⲣⲟⲟⲩϣ[61]_ ϩⲁϩⲉⲛϩⲃⲏⲩⲉ ⲛ̄ⲇⲓⲕⲁⲓⲟⲥⲩⲛⲏ · ⲉⲡⲧⲁϩⲟ ⲉⲣⲁⲧϥ̄ ⲛ̄ⲟⲩⲥⲱⲟⲩϩ ⲉϩⲟⲩⲛ ⲉⲃⲟⲗ ϩⲓⲧⲙ̄ⲡϫⲟⲉⲓⲥ ⲓ̄ⲥ̄ · ⲧⲉⲛⲟⲩ ⲇⲉ ϩⲱⲱϥ ⲁⲧⲉⲧⲛ̄ϣⲱⲡⲉ ⲛⲁⲛ ⲛ̄ⲟⲩⲗⲩⲡⲏ ⲙⲛ̄ⲟⲩⲙ̄ⲕⲁϩ ⲛ̄ϩⲏⲧ · ⲙⲛ̄ⲟⲩⲟⲩⲱϣϥ̄ ⲛ̄ϩⲏⲧ :-

Paragraph 02
----------
ⲡϫⲟⲉⲓⲥ ⲓ̄ⲥ̄ ⲥⲟⲟⲩⲛ ϫⲉⲉⲧⲃⲉⲡⲣⲟⲟⲩϣ ⲛ̄ⲛⲉⲧⲛ̄ϣⲏⲣⲉ ⲙⲛ̄ⲛⲉⲧⲛ̄ⲥⲛⲏⲩ · ⲁⲩⲱ ⲉⲧⲃⲉⲡⲉⲧⲛ̄ⲣⲟⲟⲩϣ {ⲥ̄ⲗ̄ⲁ̄} ϩⲱⲧⲧⲏⲩⲧⲛ̄ ⲙⲛ̄ⲡⲉⲛⲣⲟⲟⲩϣ ⲧⲏⲣⲛ̄ ϩⲓⲟⲩⲥⲟⲡ ⲙ̄ⲡⲓⲃⲱⲕ ⲉϩⲣⲁⲓ̈ ⲉⲡⲙⲁ ⲉⲛⲧⲁⲓ̈ⲉⲓ ⲉⲃⲟⲗ ⲛ̄ϩⲏⲧϥ̄ ϫⲓⲛⲙ̄ⲡϣⲟⲣⲡ̄ ⲛ̄ϩⲟⲟⲩ ⲙ̄ⲡⲛⲟϭ ⲙ̄ⲡⲁⲥⲭⲁ · ⲁⲗⲗⲁ ⲛ̄ϯⲉⲅⲕⲁⲕⲉⲓ ⲁⲛ · ⲉⲓ̈ⲥⲟⲟⲩⲛ ϫⲉⲡⲉⲧⲛⲁϯⲡⲃⲉⲕⲉ ⲛ̄ⲛⲁⲉⲓⲟⲧⲉ ⲛⲁⲩ ϫⲉⲁⲩⲥⲁⲛⲟⲩϣⲛ̄ ϩⲛ̄ⲟⲩⲥⲃⲱ · ⲁⲩⲱ ⲁⲩϥⲓ ⲙ̄ⲡⲉⲛⲣⲟⲟⲩϣ ϩⲛ̄ⲟⲩϩⲓⲥⲉ ⲙⲛ̄ⲟⲩⲙ̄ⲕⲁϩ · ϩⲛ̄ⲉⲡⲓⲥⲧⲏⲙⲏ ⲛⲓⲙ · ⲙⲛ̄ϩⲱⲃ ⲛⲓⲙ ⲉⲧⲛⲁⲛⲟⲩϥ · ϥⲛⲁϯ ϩⲱⲱϥ ⲛⲁⲓ̈ ⲛ̄ⲧⲁⲗⲉϥⲗⲓϥⲉ ⲕⲟⲩⲓ̈ ⲛ̄ⲃⲉⲕⲉ :-

Paragraph 03
----------
ⲉⲧⲃⲉⲡⲁⲓ̈ ϯⲛⲁⲟⲩⲱϩ ⲉⲧⲟⲟⲧ · ⲉⲉⲓⲣⲉ ⲛ̄ⲁⲡⲁⲧⲟⲟⲧ ⲉⲧⲣⲁϥⲓⲡⲣⲟⲟⲩϣ ⲙ̄ⲡϩⲱⲃ ⲉⲛⲧⲁⲡⲛⲟⲩⲧⲉ ϭⲁⲗⲱⲱϥ ⲉⲣⲟⲓ̈ · ⲛ̄ϩⲟⲩⲟ ⲇⲉ ⲉⲧⲣⲁϥⲓⲡⲣⲟⲟⲩϣ ⲛ̄ⲛ̄ϩⲏⲕⲉ · ⲛⲉⲡⲉⲧⲉϣϣⲉ ⲇⲉ ⲡⲉ[62]_ ⲉⲕⲁⲧⲁⲫⲣⲟⲛⲉⲓ ⲙ̄ⲙⲱⲧⲛ̄ ϩⲛ̄ⲧⲉⲧⲛ̄ⲭⲣⲓⲁ ⲛ̄ⲛⲉⲧⲛ̄ⲥⲛⲏⲩ ⲧⲏⲣⲟⲩ ⲉⲧⲣⲉⲩϥⲓⲡⲉⲧⲛ̄ⲣⲟⲟⲩϣ ϩⲛ̄ϩⲱⲃ ⲛⲓⲙ ϫⲉⲕⲁⲥ ⲛ̄ⲛⲉⲧⲛ̄ϭⲛ̄ϣⲁϫⲉ ⲉϫⲱ · ⲛ̄ⲧⲱⲧⲛ̄ ⲇⲉ ⲛⲉⲧⲣⲱϣⲉ · 

Paragraph 04
----------
ⲡⲉⲧⲛ̄ⲕⲣⲓⲙⲁ ⲉϩⲣⲁⲓ̈ ⲉϫⲛ̄ϣⲉⲛⲟⲩⲧⲉ ⲁⲛ · ⲟⲩⲇⲉ ⲡⲁⲡⲛⲟⲩⲧⲉ · ⲟⲩⲇⲉ ⲛⲉⲥⲛⲏⲩ ⲧⲏⲣⲟⲩ ⲉⲧϥⲓ ⲙ̄ⲡⲉⲧⲛ̄ⲣⲟⲟⲩϣ :- ⲓ̄ⲥ̄ ⲇⲉ ⲟⲛ ⲟ ⲣⲙ̄ϩⲉ[63]_ ⲉⲃⲟⲗ ϩⲙ̄ⲡⲉⲙⲕⲁϩ ⲛ̄ϩⲏⲧ ⲉⲧⲛⲏⲩ ⲉϩⲣⲁⲓ̈ ⲉϫⲱⲧⲛ̄ ⲙ̄ⲡⲛⲁⲩ ⲛ̄ⲧⲉⲧⲛ̄ⲁⲛⲁⲅⲕⲏ · ⲛⲧⲁⲓ̈ⲉⲓ ⲅⲁⲣ ⲛⲏⲧⲛ̄ ϩⲁⲣⲟϥ ⲉⲩⲙⲛ̄ⲧⲙⲛ̄ⲧⲣⲉ ⲛⲁⲩ ·

Paragraph 05
----------
ⲁⲩⲱ ⲛ̄ⲧⲁⲓ̈ⲉⲓ ⲁⲛ ϣⲁⲣⲱⲧⲛ̄ ϩⲛ̄ⲟⲩⲟⲩϣⲱ ⲙⲛ̄ⲟⲩⲥⲱⲃⲉ ⲙⲛ̄ⲟⲩⲙⲛ̄ⲧⲁⲣⲅⲟⲥ · ⲛ̄ⲑⲉ ⲉϣⲁⲩⲁⲡⲁⲧⲁ ⲛ̄ϩⲁϩ ϩⲛ̄ⲛⲉⲓ̈ϩⲃⲏⲩⲉ ⲛ̄ⲧⲉⲓ̈ⲙⲓⲛⲉ · ⲁⲗⲗⲁ ⲛ̄ⲧⲁⲓ̈ⲉⲓ ϣⲁⲣⲱⲧⲛ̄ ⲁⲩⲱ {ⲥ̄ⲗ̄ⲃ̄} ⲁⲓ̈ϣⲁϫⲉ ⲛⲙ̄ⲙⲏⲧⲛ̄ ϫⲉⲕⲁⲥ ⲉⲣⲉⲡϣⲁϫⲉ ⲙ̄ⲡϫⲟⲉⲓⲥ ϫⲱⲕ ⲉⲃⲟⲗ [64]_ ϫⲉⲡⲉⲧⲛ̄ⲏⲓ̈ ⲕⲏ ⲛⲏⲧⲛ̄[65]_ · ⲁⲩⲱ ⲟⲛ · ϫⲉⲕⲁⲥ ⲉϥⲉⲁϩⲉⲣⲁⲧϥ̄ ⲛ̄ϭⲓⲡϣⲁϫⲉ ⲙ̄ⲡⲁⲡⲟⲥⲧⲟⲗⲟⲥ ϫⲉⲡⲧⲛ̄ⲥⲛⲟϥ ⲉϩⲣⲁⲓ̈ ⲉϫⲛ̄ⲧⲉⲧⲛ̄ⲁⲡⲉ[66]_ · ⲁⲩⲱ[67]_ ϫⲉⲕⲁⲥ ⲉⲓ̈ⲉϣⲱⲡⲉ[68]_ ⲉⲓ̈ⲟⲩⲁⲁⲃ ⲉⲃⲟⲗ ϩⲙ̄ⲡⲉⲧⲛ̄ϩⲁⲡ · ⲛ̄ⲧⲱⲧⲛ̄ ⲇⲉ[69]_ ⲧⲉⲧⲛ̄ⲣⲱϣⲉ · 

Paragraph 06
----------
ⲡⲗⲏⲛ ⲕⲁⲧⲁⲑⲉ ⲉⲧⲉⲣⲉⲛⲁⲉⲓⲟⲧⲉ ⲛⲁⲕⲣⲓⲛⲉ ⲙ̄ⲙⲟⲓ̈ · ⲁⲛⲟⲕ ϩⲱⲱⲧ[70]_ ϯⲛⲁϯϩⲁⲡ ⲉⲣⲱⲧⲛ̄ ϩⲙ̄ⲡⲙⲁ ⲉⲧⲛ̄ⲛⲁⲃⲱⲕ ⲉⲣⲟϥ · ⲙ̄ⲡⲓⲟⲃϣⲧ̄ ⲅⲁⲣ ⲉⲧⲁⲙⲱⲧⲛ̄ ⲉⲛⲉⲧⲣ̄ⲛⲟϥⲣⲉ ⲛⲏⲧⲛ̄[71]_ : 

