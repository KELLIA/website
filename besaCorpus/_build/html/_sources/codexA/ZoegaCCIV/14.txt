
----------------------------
14. *To Antinoe*
----------------------------

ⲃⲏⲥⲁ ⲡⲉⲧⲥϩⲁⲓ̈ ⲛ̄ⲁⲛⲧⲓⲛⲟⲓ̈ ·

Chapter 01
=========
Paragraph 01
------
ⲡⲛⲟⲩⲧⲉ ⲟⲩⲁⲁⲃ ⲉⲧⲟⲩⲏϩ ϩⲛ̄ⲛⲉⲧⲟⲩⲁⲁⲃ ⲉϥⲙ̄ⲧⲟⲛ ⲙ̄ⲙⲟϥ ϩⲛ̄ⲛⲉⲧⲟⲩⲁⲁⲃ · ⲡⲉⲧϯ ⲛ̄ⲟⲩⲙⲛ̄ⲧϩⲁⲣϣ̄ϩⲏⲧ ⲛ̄ⲛ̄ϩⲏⲧϣⲏⲙ · ⲁⲩⲱ ⲉⲧϯ ⲛ̄ⲟⲩⲱⲛϩ̄ ⲛ̄ⲛⲉⲧⲟⲩⲟϣϥ̄ ϩⲙ̄ⲡⲉⲩϩⲏⲧ · ⲛⲉⲧⲉⲣⲉⲡⲛⲟⲩⲧⲉ ϭⲉ ⲛⲁⲙ̄ⲧⲟⲛ ⲙ̄ⲙⲟϥ ⲉⲃⲟⲗ ϩⲓⲧⲟⲟⲧⲟⲩ · ⲥⲉⲛⲁⲣ̄ϩⲟⲩⲉⲙ̄ⲡⲧⲟⲛ ϩⲱⲟⲩ ⲙ̄ⲙⲟⲟⲩ ⲉⲃⲟⲗ ϩⲓⲧⲟⲟⲧϥ̄ ·

Paragraph 02
------
ⲛ̄ⲣⲱⲙⲉ ⲅⲁⲣ ⲉⲧⲉⲓⲣⲉ ⲛ̄ⲛ̄ⲉⲛⲧⲟⲗⲏ ⲙ̄ⲡϫⲟⲉⲓⲥ , ⲁⲩⲱ ⲉⲧϩⲁⲣⲉϩ ⲉⲣⲟⲟⲩ ⲛ̄ⲧⲟⲟⲩ ⲡⲉⲧⲉϣⲁϥⲙ̄ⲧⲟⲛ ⲙ̄ⲙⲟϥ ⲛ̄ϩⲏⲧⲟⲩ ⲁⲩⲱ ⲛϥ̄ⲣ̄ϩⲟⲩⲉⲥⲙⲟⲩ ⲉⲣⲟⲟⲩ · ⲛϥ̄ⲥⲕⲉⲡⲁⲍⲉ ⲙ̄ⲙⲟⲟⲩ ⲉⲡⲉⲑⲟⲟⲩ ⲛⲓⲙ · ϫⲉⲛ̄ⲛⲉⲡϫⲁϫⲉ ϭⲙ̄ϭⲟⲙ ⲉⲣⲟⲟⲩ ·

Paragraph 03
------
ⲉⲧⲃⲉⲡⲁⲓ̈ ϣϣⲉ ⲉⲣⲟⲛ ϩⲱⲱⲛ ⲉⲙⲟϣⲧⲛ̄ ⲁⲩⲱ ⲛ̄ⲧⲛ̄ⲛⲟⲓ̈ ⲛ̄ⲧⲛ̄ⲧⲙ̄ⲣ̄ⲁⲧⲥⲟⲟⲩⲛ . ϫⲉⲛⲉⲛⲧⲁⲛⲉⲣⲏⲧ · ⲙ̄ⲙⲟⲟⲩ ⲙ̄ⲡⲛⲟⲩⲧⲉ · ⲛ̄ⲛⲉⲩⲏⲡ ⲉⲣⲟⲛ ⲁⲛ ϫⲓⲛⲡⲉⲓ̈ⲛⲁⲩ · ⲁⲗⲗⲁ ⲉⲩⲏⲡ ⲉⲡⲛⲟⲩⲧⲉ ·

Paragraph 04
------
ⲅⲉⲛⲟⲓⲧⲟ ⲇⲉ ⲛ̄ⲧⲉⲡϫⲟⲉⲓⲥ ϯⲑⲉ ⲛⲉ ϩⲱⲱⲧⲉ ⲉⲧⲣⲉϣⲗⲏⲗ ⲉⲣⲟϥ . ⲛ̄ⲑⲉ ⲉⲛⲧⲁⲩϫⲟⲟⲥ ϫⲉⲟⲩϩⲏⲧ ⲉϥⲟⲩⲁⲁⲃ ⲥⲟⲛⲧϥ̄ ⲛ̄ϩⲏⲧ ⲡⲛⲟⲩⲧⲉ · ⲟⲩⲡ̄ⲛ̄ⲁ̄ ⲉϥⲥⲟⲩⲧⲱⲛ ⲙⲁⲣⲉϥⲣ̄ⲃⲣ̄ⲣⲉ ⲙ̄ⲡⲁⲥⲁ ⲛϩⲟⲩⲛ · ⲁⲩⲱ ϫⲉⲙ̄ⲡⲣ̄ⲛⲟϫⲧ̄ ⲉⲃⲟⲗ ⲙ̄ⲡⲉⲕϩⲟ ⲁⲩⲱ ⲡⲉⲕⲡ̄ⲛ̄ⲁ̄ ⲉⲧⲟⲩⲁⲁⲃ · ⲙ̄ⲡⲣ̄ϥⲓⲧϥ̄ ⲛ̄ⲥⲁⲃⲟⲗ ⲙ̄ⲙⲟⲓ̈ ·

Chapter 02
=========
Paragraph 01
------
ⲛ̄ⲧⲟϥ ⲙⲉⲛ ⲅⲁⲣ ⲡⲉⲛϫⲟⲉⲓⲥ ⲓ̄ⲥ̄ ⲡⲉⲭ̄ⲥ̄ ⲡⲉⲛⲥⲱⲧⲏⲣ ⲛⲉϥⲟⲩⲱϣ ⲡⲉ ⲉⲧⲣⲉⲣⲱⲙⲉ ⲛⲓⲙ ⲱⲛϩ̄ . ⲁⲩⲱ ⲛ̄ⲥⲉⲉⲓ ⲉⲡⲥⲟⲟⲩⲛ ⲛ̄ⲧⲙⲉ · ⲛ̄ⲑⲉ ⲉⲧϥ̄ⲧⲱϩⲙ̄ ⲛ̄ⲟⲩⲟⲛ ⲛⲓⲙ ⲉⲡⲱⲛϩ̄ ⲉϥϫⲱ ⲙ̄ⲙⲟⲥ ϫⲉⲁⲙⲏⲉⲓⲧⲛ̄ ϣⲁⲣⲟⲓ̈ ⲟⲩⲟⲛ ⲛⲓⲙ ⲉⲧϩⲟⲥⲉ ⲑⲩⲱ ⲉⲧⲟⲧⲡ̄ ⲁⲩⲱ ⲁⲛⲟⲕ ϯⲛⲁϯⲙ̄ⲧⲟⲛ ⲛⲏⲧⲛ̄ · ϥⲓ ⲙ̄ⲡⲁⲛⲁϩⲃ̄ ⲉϩⲣⲁⲓ̈ ⲉϫⲛ̄ⲧⲏⲩⲧⲛ̄ ⲛ̄ⲧⲉⲧⲛ̄ⲉⲓⲙⲉ ⲉⲃⲟⲗ ⲛ̄ϩⲏⲧ ϫⲉⲁⲛⲅ̄ⲟⲩⲣⲙ̄ⲣⲁϣ ⲁⲩⲱ ϯⲑⲃ̄ⲃⲓⲏⲩ ϩⲙ̄ⲡⲁϩⲏⲧ . ⲧⲁⲣⲉⲧⲛ̄ϩⲉ ⲉⲩⲙⲧⲟⲛ ⲛ̄ⲛⲉⲧⲙ̄ⲯⲩⲭⲏ · ⲡⲁⲛⲁϩⲃⲉϥ ⲅⲁⲣ ϩⲟⲗϭ̄ ⲁⲩⲱ ⲥⲁⲥⲱⲟⲩ ⲛ̄ϭⲓⲧⲁⲉⲧⲡⲱ ·

Paragraph 02
------
ⲟⲩ ⲅⲁⲣ ⲡⲉⲧϩⲟⲗϭ̄ ⲉⲡⲛⲟⲙⲟⲥ ⲙ̄ⲡⲛⲟⲩⲧⲉ · ⲏ ⲟⲩ ⲡⲉⲧⲁⲥⲱⲟⲩ ⲉⲛⲉϥⲉⲛⲧⲟⲗⲏ · ⲉⲧⲉⲡⲁⲓ̈ ⲡⲉ ⲉϥⲙⲟⲩⲧⲉ ⲉⲣⲟⲛ ⲉⲃⲟⲗ ϩⲛ̄ⲧⲉϥⲧⲁⲡⲣⲟ ⲙ̄ⲙⲉ ⲉϥϫⲱ ⲙ̄ⲙⲟⲥ · ϫⲉ ⲡⲉⲧⲟⲩⲱϣ ⲉⲣ̄ⲧⲉⲗⲉⲓⲟⲥ · ⲙⲁⲣⲉϥϯ ⲉⲃⲟⲗ ⲛ̄ⲛⲉϥϩⲩⲡⲁⲣⲭⲟⲛⲧⲁ ⲧⲏⲣⲟⲩ ⲛϥ̄ⲧⲁⲁⲩ ⲛ̄ⲛ̄ϩⲏⲕⲉ ⲙϥ̄ⲕⲱ ⲛⲁϥ ⲛ̄ⲟⲩⲁϩⲟ ϩⲣⲁⲓ̈ ϩⲛ̄ⲙ̄ⲡⲏⲩⲉ ⲛϥ̄ⲉⲓ ⲛϥ̄ⲟⲩⲁϩϥ̄ ⲛ̄ⲥⲱⲓ̈ ·

Paragraph 03
------
ⲁⲩⲱ ⲟⲛ ⲉϥⲟⲩⲱϩ ⲉϫⲛ̄ⲡϣⲁϫⲉ ⲉϥⲧⲁϫⲣⲟ ⲛ̄ⲟⲩⲟⲛ ⲛⲓⲙ ⲉⲧⲡⲓⲥⲧⲉⲩⲉ ⲉⲣⲟϥ ⲁⲩⲱ ⲉⲁⲩⲁϩⲟⲩ ⲛ̄ⲥⲱϥ ϩⲙ̄ⲡⲉⲩϩⲏⲧ ⲧⲏⲣϥ̄ ⲉϥⲡⲣⲟⲧⲣⲉⲡⲉ ⲙ̄ⲙⲟⲟⲩ , ϣⲁϥϫⲟⲟⲥ ϫⲉⲙ̄ⲡⲣ̄ⲣ̄ϩⲟⲧⲉ ⲡⲕⲟⲩⲓ̈ ⲛ̄ⲟϩⲉ ϫⲉⲁⲡⲉⲧⲛ̄ⲉⲓⲱⲧ ⲟⲩⲱϣ ⲉϯ ⲛⲏⲧⲛ̄ ⲛ̄ⲧⲙⲛ̄ⲧⲉⲣⲟ · ϯⲛⲉⲧⲛ̄ϩⲛⲁⲁⲩ ⲉⲃⲟⲗ ⲧⲁⲁⲩ ⲙ̄ⲙⲛ̄ⲧⲛⲁ · ⲛ̄ⲧⲉⲧⲛ̄ⲧⲁⲙⲓⲟ ⲛⲏⲧⲛ̄ ⲛ̄ϩⲉⲛⲧⲱⲙⲉ ⲉⲙⲉⲩⲣ̄ⲁⲥ ⲙⲛ̄ⲟⲩⲁϩⲟ ⲛⲁⲧⲱϫⲛ̄ ϩⲛ̄ⲙⲡⲏⲩⲉ ⲡⲙⲁ ⲉⲧⲉⲙⲉⲣⲉⲣⲉϥϫⲓⲟⲩⲉ ϩⲱⲛ ⲉⲣⲟϥ . ⲟⲩⲧⲉ ⲙⲉⲣⲉϫⲟⲟⲗⲉⲥ ⲧⲁⲕⲟϥ · 

Paragraph 04
-------
ϩⲟⲙⲟⲓⲱⲥ ⲛⲉⲛⲉⲓⲟⲧⲉ ⲧⲏⲣⲟⲩ ⲉⲧⲥⲙⲁⲙⲁⲁⲧ ⲉⲛⲧⲁⲩⲃⲱⲕ ⲉⲣⲁⲧϥ̄ ⲙ̄ⲡⲛⲟⲩⲧⲉ · ⲁⲩⲱ ⲁⲛⲟⲛ ϩⲱⲱⲛ ⲟⲛ ⲛⲉⲓ̈ⲉⲃⲓⲏⲛ ⲛⲉⲛⲟⲩⲱϣ ⲡⲉ ⲉⲧⲣⲉϯϩⲏⲩ ⲛ̄ⲧⲟⲩⲯⲩⲭⲏ . ⲁⲩⲱ ⲛ̄ⲧⲉⲙⲁⲧⲉ ⲙ̄ⲡⲓⲛⲟϭ ⲛ̄ⲁⲅⲁⲑⲟⲛ ⲉⲛⲧⲁⲡⲛⲟⲩⲧⲉ ⲁⲁⲧⲉ ⲛ̄ⲙ̄ⲡϣⲁ ⲙ̄ⲙⲟϥ ⲛ̄ⲧⲉⲧⲙ̄ⲕⲁⲁϥ

