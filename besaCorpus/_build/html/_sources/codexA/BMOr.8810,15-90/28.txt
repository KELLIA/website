
--------------------------------------------------------------------------
28. *To Matthew*
--------------------------------------------------------------------------
ⲃⲉⲥⲁ ⲡⲓⲉⲗⲁⲭⲓⲥⲧⲟⲥ ⲡⲉⲧⲥϩⲁⲓ̈ ⲙ̄ⲡⲉϥⲙⲉⲣⲓⲧ ⲛ̄ⲥⲟⲛ ⲙⲁⲑⲑⲁⲓⲟⲥ ·


Chapter 01
=========
Paragraph 01
-------
ϯⲣ̄ϣⲡⲏⲣⲉ ϫⲉⲛ̄ⲧⲉⲓ̈ϩⲉ ϩⲛ̄ⲟⲩϭⲉⲡⲏ ⲁⲕⲡⲱⲱⲛⲉ ⲙ̄ⲡⲉϩⲙⲟⲧ ⲛ̄ⲓ̄ⲥ̄ ⲡⲉⲭ̄ⲥ̄ ⲡⲁⲓ̈ ⲉⲛⲧⲁϥⲧⲁϩⲙⲉⲕ ⲉⲃⲟⲗ ϩⲙ̄ⲡⲕⲁⲕⲉ. ⲉϩⲟⲩⲛ ⲉⲡⲟⲩⲉⲟⲓⲛ · ⲁⲩⲱ ⲉⲃⲟⲗ ϩⲙ̄ⲡⲙⲟⲩ. ⲉϩⲟⲩⲛ ⲉⲡⲱⲛϩ̄ · ⲉⲁⲕⲕⲱ ⲛ̄ⲥⲱⲕ ⲛ̄ⲧⲉⲕϩⲩⲡⲟⲙⲟⲛⲏ, ⲙⲛ̄ⲧⲉⲕⲙⲛ̄ⲧⲁⲡⲟⲧⲁⲕⲧⲓⲕⲟⲥ · 

Paragraph 02
-------
ⲁⲕⲁⲣⲛⲁ ⲙ̄ⲙⲟⲕ ⲙ̄ⲙⲓⲛ ⲙ̄ⲙⲟⲕ ϩⲛ̄ⲟⲩⲙⲛ̄ⲧϭⲱⲃ ⲙⲛ̄ⲟⲩϩⲏⲧ ⲙ̄ⲙⲛ̄ⲧϣⲙ̄ⲙⲟ · ⲁⲩⲱ ⲁⲕⲙⲉⲣⲉⲡⲉⲓ̈ⲁⲓⲱⲛ ⲁⲕⲃⲱⲕ ⲉⲑⲉⲥⲥⲁⲗⲟⲛⲓⲕⲏ. ⲉⲧⲉⲧⲙⲛ̄ⲧⲁⲧϩⲏⲧ ⲧⲉ · ⲙⲛ̄ⲑⲉ ⲉⲛⲧⲁⲕⲕⲧⲟⲕ ⲉⲡⲁϩⲟⲩ ϩⲛ̄ⲟⲩϣⲓⲡⲉ ⲉⲧⲣⲉⲕϣⲱⲡⲉ ⲛ̄ϫⲣⲟⲡ ⲛ̄ⲟⲩⲙⲏⲏϣⲉ · 

Paragraph 03
-------
ⲙ̄ⲡⲕ̄ⲣ̄ⲡⲙⲉⲉⲩⲉ ⲙ̄ⲡϣⲁϫⲉ ⲙ̄ⲡϫⲟⲉⲓⲥ ⲛ̄ⲑⲉ ⲉⲛⲧⲁϥϫⲟⲟⲥ ϫⲉⲡⲉⲧⲛⲁⲥⲕⲁⲛⲇⲁⲗⲓⲍⲉ ⲛ̄ⲟⲩⲁ ⲛ̄ⲛⲓⲕⲟⲩⲓ̈ ⲉⲧⲡⲓⲥⲧⲉⲩⲉ ⲉⲣⲟⲓ̈ · ⲥⲣ̄ⲛⲟϥⲣⲉ ⲛⲁϥ ϫⲉⲕⲁⲥ ⲉⲩⲉⲙⲟⲩⲣ ⲛ̄ⲟⲩⲱⲛⲉ ⲛ̄ⲥⲓⲕⲉ ⲉⲡⲉϥⲙⲁⲕϩ̄ ⲛ̄ⲥⲉⲟⲙⲥϥ̄ ⲉⲡⲡⲉⲗⲁⲕⲟⲥ ⲛ̄ⲑⲁⲗⲁⲥⲥⲁ · ⲉϩⲟⲩⲉⲧⲣⲉϥⲥⲕⲁⲛⲇⲁⲗⲓⲍⲉ ⲛ̄ⲟⲩⲁ ⲛ̄ⲛⲓⲕⲟⲩⲓ̈ ⲉⲧⲡⲓⲥⲧⲉⲩⲉ ⲉⲣⲟⲓ̈ · 

Paragraph 04
-------
ⲕⲁⲓ ⲅⲁⲣ ⲁⲗⲏⲑⲱⲥ ⲛ̄ⲟⲩⲕⲟⲩⲓ̈ ⲛ̄ⲥⲕⲁⲛⲇⲁⲗⲟⲛ ⲁⲛ ⲡⲉ ⲛⲧⲁϥϣⲱⲡⲉ ⲛ̄ϩⲁϩ ⲉⲃⲟⲗ ϩⲓⲧⲟⲟⲧⲕ̄ ⲉⲩⲣ̄ϣⲡⲏⲣⲉ ⲛ̄ⲑⲉ ⲉⲛⲧⲁⲕⲁⲁⲥ ⲉⲁⲕⲡⲟⲛⲏⲣⲉⲩⲉ ⲉⲣⲟⲕ ⲙ̄ⲙⲓⲛ ⲙ̄ⲙⲟⲕ · ⲁⲕⲕⲱ ⲛ̄ⲥⲱⲕ ⲛ̄ⲧⲡⲏⲅⲏ ⲙ̄ⲙⲟⲩ ⲛⲱⲛϩ̄ · ⲁⲕϣⲓⲕⲉ ⲛⲁⲕ ⲛ̄ϩⲉⲛϣⲏⲓ̈ ⲉⲩⲟⲩⲟϭⲡ̄ ⲉⲛⲥⲉⲛⲁϣⲁⲙⲁϩⲧⲉ ⲁⲛ ⲙ̄ⲡⲙⲟⲟⲩ · 

Paragraph 05
-------
ⲉⲙⲡⲕ̄ⲙⲉⲕⲙⲟⲩⲕⲕ̄ ⲟⲩⲧⲉ ⲉⲙⲡⲕ̄ϭⲛ̄ⲡⲉⲕϩⲏⲧ ⲉⲧⲣⲉⲕⲉⲓⲙⲉ ϫⲉⲟⲩϣⲓⲡⲉ ⲛⲁⲕ ⲛ̄ⲛⲁϩⲣⲛ̄ⲟⲩⲟⲛ ⲛⲓⲙ ⲡⲉ ⲡϩⲱⲃ ⲉⲛⲧⲁⲕϩⲓⲧⲟⲟⲧⲕ̄ ⲉⲣⲟϥ ⲉⲁⲁϥ ·

Paragraph 06
-------
ⲟⲩⲧⲉ ⲟⲛ ⲙ̄ⲡⲕ̄ⲣ̄ⲡⲙⲉⲉⲩⲉ ⲙ̄ⲡⲉⲛⲧⲁⲡϫⲟⲓ̈ⲥ ϫⲟⲟϥ ϫⲉⲡⲉⲧⲛⲁϩⲩⲡⲟⲙⲓⲛⲉ ϣⲁⲃⲟⲗ · ⲡⲁⲓ̈ ⲡⲉⲧⲛⲁⲟⲩϫⲁⲓ̈ · ⲁⲩⲱ ϫⲉϩⲛ̄ⲧⲉⲧⲛ̄ϩⲩⲡⲟ<ⲙⲟ>ⲛⲏ ⲉⲧⲉⲧⲛⲁϫⲡⲟ ⲛⲏⲧⲛ̄ ⲛ̄ⲛⲉⲧⲛ̄ⲯⲩⲭⲏ · ⲉⲓⲧⲁ ⲟⲛ ϫⲉⲡⲉⲕⲗⲟⲙ ⲉϥ ϣⲟⲟⲡ ⲛ̄ⲛⲉⲧⲛⲁⲙⲟⲩⲛ ⲉⲃⲟⲗ ·


Chapter 02
=========
Paragraph 01
-------
ⲡⲉⲛⲉⲓ̈ϩⲃⲏⲩⲉ ⲣ̄ϣⲁⲩ ⲛⲁⲕ · ⲛ̄ⲧⲟⲕ ⲉⲧⲥⲟⲟⲩⲛ · ⲡϫⲟⲉⲓⲥ ⲉϥⲛⲁⲕⲧⲟ ⲉϫⲙ̄ⲡⲟⲩⲁ ⲡⲟⲩⲁ ⲛ̄ⲧⲉϥⲇⲓⲕⲁⲓⲟⲥⲩⲛⲏ, ⲙⲛ̄ⲧⲉϥⲡⲓⲥⲧⲓⲥ · 

Paragraph 02
-------
ⲡⲉⲁⲡⲉⲕϩⲏⲧ ⲙ̄ⲕⲁϩ ϩⲛ̄ⲟⲩϩⲱⲃ, ⲏ ⲁⲓ̈ⲗⲩⲡⲉⲓ ⲙ̄ⲙⲟⲕ ⲉⲓ̈ⲥⲟⲟⲩⲛ ⲁⲛ ⲙ̄ⲡⲃⲟⲗ ⲛ̄ⲧⲉⲛⲧⲟⲗⲏ ⲙ̄ⲡⲛⲟⲩⲧⲉ. ⲉⲧⲃⲉⲟⲩ ⲙ̄ⲡⲕ̄ⲧⲁⲙⲟⲓ̈ ϫⲉⲉⲓ̈ⲛⲁⲉⲓⲙⲉ · 

Paragraph 03
-------
ⲁⲛⲟⲕ ⲅⲁⲣ ⲛ̄ϯⲥⲟⲟⲩⲛ ⲁⲛ ⲙ̄ⲡⲉⲑⲟⲟⲩ ⲉⲁⲓ̈ⲉⲓⲣⲉ ⲛⲁⲕ · ⲟⲩⲧⲉ ⲛ̄ⲧⲟⲕ · ⲟⲩⲧⲉ ϭⲉ · ⲙ̄ⲡⲓϫⲓⲗⲁⲁⲩ ⲅⲁⲣ ⲛ̄ϭⲟⲛⲥ̄ · ⲟⲩⲧⲉ ⲙ̄ⲡⲓⲧⲁⲕⲉⲗⲁⲁⲩ · ⲟⲩⲇⲉ ⲙ̄ⲡⲓϥⲉϭⲗⲁⲁⲩ · ⲡϫⲟⲉⲓⲥ ⲡⲉⲧⲟ ⲙ̄ⲙⲛ̄ⲧⲣⲉ, ⲁⲩⲱ ⲟⲛ ⲛⲉⲥⲛⲏⲩ ⲧⲏⲣⲟⲩ ⲥⲟⲟⲩⲛ ⲛ̄ϩⲱⲃ ⲛⲓⲙ ⲙⲛ̄ϣⲁϫⲉ ⲛⲓⲙ · 

Paragraph 04
-------
ⲉϣⲱⲡⲉ ⲁⲛⲟⲕ ⲟⲩⲣⲉϥϫⲓ ⲛϭⲟⲛⲥ̄ ⲉⲓ̈ⲕⲱⲗⲩⲉ ⲛ̄ⲛ̄ⲣⲱⲙⲉ ⲉⲣ̄ⲡⲟⲩⲱϣ ⲙ̄ⲡⲛⲟⲩⲧⲉ · ⲡⲉⲉⲕϫⲱ ⲙ̄ⲙⲟⲥ ⲉⲧⲃⲉⲛⲉⲕϣⲏⲣⲉ. ⲛⲓⲙ ⲡⲉⲛⲧⲁϥⲡⲱⲧ ⲛ̄ⲥⲱⲟⲩ. ⲉⲓⲙⲏⲧⲓ ⲉⲣⲟⲟⲩ ⲙⲁⲩⲁⲁⲩ, ⲉⲧⲃⲉⲛⲉⲩϩⲃⲏⲩⲉ ⲉⲑⲟⲟⲩ · ⲁⲗⲗⲁ ⲡⲟⲩⲁ ⲡⲟⲩⲁ ⲣⲱϣⲉ · ⲁⲛⲟⲕ ϯⲟⲩⲁⲁⲃ ⲉⲃⲟⲗ ϩⲙ̄ⲡⲉⲥⲛⲟϥ ⲛ̄ⲟⲩⲟⲛ ⲛⲓⲙ · ϥⲥⲏϩ ⲅⲁⲣ <ϫⲉ>ⲡⲉⲧⲛⲁϯⲉⲟⲟⲩ ⲛⲁⲓ̈. ϯⲛⲁϯⲉⲟⲟⲩ ⲛⲁϥ. ⲡⲉⲧⲛⲁⲥⲟϣⲧ̄ ⲇⲉ. ϯⲛⲁϯⲥⲱϣ ⲛⲁϥ ·

Paragraph 05
-------
ⲉⲧⲃⲉⲛⲉⲕϣⲏⲣⲉ ⲇⲉ ⲟⲛ ⲕⲏⲡ ⲉⲣ̄ⲡⲙⲉⲉⲩⲉ ⲙ̄ⲡϣⲁϫⲉ ⲉⲛⲧⲁⲡϫⲟⲉⲓⲥ ϫⲟⲟϥ ϫⲉⲡⲉⲧⲙⲉ ⲛ̄ϣⲏⲣⲉ ϩⲓϣⲉⲉⲣⲉ ⲉϩⲟⲩⲉⲣⲟⲓ̈. ⲛϥ̄ⲙ̄ⲡϣⲁ ⲙ̄ⲙⲟⲓ̈ ⲁⲛ · ⲁⲩⲱ ⲡⲉⲧⲉⲛϥ̄ⲛⲁϥⲓ ⲁⲛ ⲙ̄ⲡⲉϥⲥ̄ⲧ̄ⲣ̄ⲟ̄ⲥ̄ ⲛϥ̄ⲟⲩⲁϩϥ̄ ⲛ̄ⲥⲱⲓ̈. ⲛϥ̄ⲙ̄ⲡϣⲁ ⲙ̄ⲙⲟⲓ̈ ⲁⲛ ·


Paragraph 06
-------
ⲁⲩⲱ ⲟⲛ ϫⲉⲉⲣⲉⲡⲣⲱⲙⲉ ⲛⲁϯϩⲏⲩ, ⲛ̄ⲟⲩ, ⲉϥϣⲁⲛϯϩⲏⲩ ⲙ̄ⲡⲕⲟⲥⲙⲟⲥ ⲧⲏⲣϥ̄ ⲛϥ̄ϯⲟⲥⲉ ⲇⲉ ⲛ̄ⲧⲉϥⲯⲩⲭⲏ · ⲏ ⲟⲩ ⲡⲉⲧⲉⲣⲉⲡⲣⲱⲙⲉ ⲛⲁⲧⲁⲁϥ ⲛ̄ϣⲃ̄ⲉⲓⲱ ⲛ̄ⲧⲉϥⲯⲩⲭⲏ : 

Paragraph 07
-------
ⲙ̄ⲡⲣ̄ⲙⲉⲉⲩⲉ ϭⲉ ⲱ ⲡⲥⲟⲛ ϫⲉⲟⲩⲧⲁⲓ̈ⲟ ⲛⲁⲕ ⲡⲉ ϫⲉⲁⲕⲁⲣⲛⲁ ⲛ̄ⲧⲉⲕϩⲩⲡⲟⲙⲟⲛⲏ, ⲏ ⲁⲕⲕⲱ ⲛ̄ⲥⲱⲕ ⲛ̄ⲧⲥⲩⲛⲁⲅⲱⲅⲏ ⲛ̄ⲛⲉⲕⲉⲓⲟⲧⲉ, ⲉⲛⲧⲁⲩⲥⲁⲛⲟⲩϣⲕ̄ ⲛ̄ϩⲏⲧⲥ̄ · 

Paragraph 08
-------
ⲟⲩⲧⲉ ⲙ̄ⲡⲕ̄ⲣ̄ⲡⲙⲉⲉⲩⲉ ⲙ̄ⲡⲁⲓ̈ⲱⲧ ϩⲗ̄ⲗⲟ · ⲟⲩⲇⲉ ⲙ̄ⲡⲕ̄ⲣ̄ⲡⲙⲉⲉⲩⲉ ⲛ̄ⲛⲉⲕϣⲏⲣⲉ · ⲟⲩⲇⲉ ⲟⲛ ⲙ̄ⲡⲕ̄ⲣ̄ⲡⲙⲉⲉⲩⲉ ⲛ̄ⲛ̄ⲣⲱⲙⲉ ⲉⲛⲧⲁⲕⲥⲟⲡⲥ̄ ⲉϫⲱⲟⲩ, ϣⲁⲛⲧⲕ̄ⲛ̄ⲧⲟⲩ ⲉϩⲟⲩⲛ · ⲁⲗⲗⲁ ⲉⲁⲕⲣ̄ⲡⲕⲉⲡⲱⲧ ϩⲛ̄ⲟⲩϩⲱⲡ ⲛ̄ⲑⲉ ⲛ̄ⲟⲩⲣⲉϥϫⲓⲟⲩⲉ · ⲉⲕⲙⲉⲉⲩⲉ ϭⲉ ϫⲉⲉⲕⲛⲁϯϩⲏⲩ ⲛ̄ⲧⲉⲓ̈ϩⲉ ·


Chapter 03
=========

Paragraph 01
-------
ⲡⲁⲡⲟⲥⲧⲟⲗⲟⲥ ⲅⲁⲣ ϫⲱ ⲙ̄ⲙⲟⲥ ⲉϥⲉⲡⲁⲓⲛⲟⲩ ⲛ̄ⲛⲉⲧⲛⲁϫⲉⲕⲧⲉⲩϩⲩⲡⲟⲙⲟⲛⲏ ⲉⲃⲟⲗ ϩⲛ̄ⲟⲩⲙⲛ̄ⲧϫⲱⲱⲣⲉ, ϫⲉⲙⲁⲣⲛ̄ⲁⲙⲁϩⲧⲉ ⲛ̄ⲑⲟⲙⲟⲗⲟⲅⲓⲁ ⲛ̄ⲑⲉⲗⲡⲓⲥ, ⲁϫⲛ̄ⲣⲓⲕⲉ · ⲟⲩⲡⲓⲥⲧⲟⲥ ⲅⲁⲣ ⲡⲉ ⲡⲉⲛⲧⲁϥⲉⲣⲏⲧ ⲛ̄ⲧⲛ̄ϭⲱϣⲧ̄ ⲛ̄ⲥⲁⲛⲉⲛⲉⲣⲏⲩ ⲉⲩⲡⲁⲣⲟⲝⲩⲥⲙⲟⲥ ⲛ̄ⲁⲅⲁⲡⲏ ⲙⲛ̄ϩⲉⲛϩⲃⲏⲩⲉ ⲉⲛⲁⲛⲟⲩⲟⲩ · ⲁⲙⲡⲛ̄ⲕⲱ ⲛ̄ⲥⲱⲛ ⲛ̄ⲧⲉⲛⲥⲩⲛⲁⲅⲱⲅⲏ, ⲛ̄ⲑⲉ ⲉⲡⲥⲱⲛⲧ̄ ⲛ̄ϩⲟⲉⲓⲛⲉ ⲡⲉ · ⲁⲗⲗⲁ ⲉⲧⲉⲧⲛ̄ⲡⲁⲣⲁⲕⲁⲗⲉⲓ, ⲁⲩⲱ ⲛ̄ⲧⲉⲓ̈ϩⲉ ⲛ̄ϩⲟⲩⲟ ⲛ̄ⲑⲉ ⲉⲧⲉⲧⲛ̄ⲛⲁⲩ ⲉⲡⲉϩⲟⲟⲩ ⲉϥϩⲱⲛ ⲉϩⲟⲩⲛ · ⲉⲛⲣ̄ⲛⲟⲃⲉ ⲅⲁⲣ ⲛ̄ⲧⲉⲛϭⲟⲙ ⲙⲛ̄ⲛ̄ⲥⲁⲧⲣⲉϥϫⲓ ⲙ̄ⲡⲥⲟⲟⲩⲛ ⲛ̄ⲧⲙⲉ · ⲙ̄ⲙⲛ̄ⲑⲩⲥⲓⲁ ϭⲉ ⲛⲁϣⲱϫⲡ̄ ϩⲁⲛⲟⲃⲉ · ⲟⲩϩⲟⲧⲉ ⲇⲉ ⲡⲉ ϭⲱϣⲧ̄ ⲉⲃⲟⲗ ϩⲏⲧⲥ̄ ⲛ̄ⲧⲉⲕⲣⲓⲥⲓⲥ ⲙⲛ̄ⲡⲕⲱϩ ⲛ̄ⲧⲥⲁⲧⲉ, ⲉⲧⲛⲁⲟⲩⲱⲙ ⲛ̄ⲛ̄ϫⲁϫⲉ ·

Paragraph 02
-------
ⲁⲩⲱ ⲟⲛ ϫⲉⲟⲩϩⲟⲧⲉ ⲡⲉ ϩⲉ ⲉϩⲣⲁⲓ̈ ⲉⲛϭⲓϫ ⲙ̄ⲡⲛⲟⲩⲧⲉ ⲉⲧⲟⲛϩ̄ :

Paragraph 03
-------
ⲁϥϫⲟⲟⲥ ⲇⲉ ⲟⲛ ϫⲉⲁⲣⲓⲡⲙⲉⲉⲩⲉ ⲛ̄ⲛⲉϩⲟⲟⲩ ⲛ̄ϣⲟⲣⲡ̄ ⲉⲛⲧⲁⲧⲉⲛ̄ϫⲓⲟⲩⲟⲉⲓⲛ ⲛ̄ϩⲏⲧⲟⲩ ⲉⲁⲧⲉⲧⲛ̄ϩⲩⲡⲟⲙⲓⲛⲉ ϩⲛ̄ⲟⲩⲛⲟϭ, ⲛ̄ⲁⲑⲗⲏⲥⲓⲥ. ⲙ̄ⲙⲛ̄ⲧⲣⲉϥϣⲡ̄ϩⲓⲥⲉ ·  ⲡⲁⲓ̈ ⲙⲉⲛ ⲉⲩⲥⲱⲃⲉ ⲛ̄ⲥⲱⲧⲛ̄ ϩⲛ̄ϩⲉⲛⲛⲟϭⲛⲉϭ · ⲙⲛ̄ϩⲉⲛⲑⲗⲓⲯⲉⲓⲥ · ⲡⲉⲓ̈ⲕⲉⲧ ⲇⲉ ⲟⲛ ⲉⲁⲧⲉⲧⲛ̄ⲣ̄ⲕⲟⲓⲛⲱⲛⲟⲥ ⲛ̄ⲛⲉⲧϣⲟⲟⲡ ϩⲓⲛⲁⲓ̈ · ⲕⲁⲓ ⲅⲁⲣ ⲁⲧⲉⲧⲛ̄ϣⲡ̄ϩⲓⲥⲉ ⲙⲛ̄ⲛⲉⲧⲙⲏⲣ. ⲁⲩⲱ ⲡⲧⲱⲣⲡ̄ ⲛ̄ⲛⲉⲧⲛ̄ϩⲩⲡⲁⲣⲭⲟⲛⲧⲁ ⲁⲧⲉⲧⲛ̄ϣⲟⲡϥ̄ ⲉⲣⲱⲧⲛ̄ ϩⲛ̄ⲟⲩⲣⲁϣⲉ · ⲉⲧⲉⲧⲛ̄ⲉⲓⲙⲉ ϫⲉⲟⲩⲛ̄ⲧⲏⲧⲛ̄ ⲙ̄ⲙⲁⲩ, ⲛ̄ⲟⲩⲙⲛ̄ⲧⲣⲙ̄ⲙⲁⲟ ⲉⲥⲥⲟⲧⲡ̄ ⲉⲥⲙⲏⲛ ⲉⲃⲟⲗ · ⲙ̄ⲡⲣ̄ⲛⲟⲩϫⲉ ϭⲉ ⲉⲃⲟⲗ ⲛ̄ⲧⲉⲧⲛ̄ⲡⲁⲣⲣⲏⲥⲓⲁ · ⲧⲁⲓ̈ ⲉⲧⲉⲟⲩⲛ̄ⲧⲥ̄ ⲟⲩⲛⲟϭ ⲛ̄ⲧⲟⲩⲉⲓⲟ ⲛ̄ⲃⲉⲕⲉ · ⲉⲧⲉⲧⲛ̄ⲣ̄ⲭⲣⲉⲓⲁ ⲅⲁⲣ ⲛ̄ⲟⲩϩⲩⲡⲟⲙⲟⲛⲏ · ϫⲉⲕⲁⲥ ⲉⲁⲧⲉⲧⲛ̄ⲣ̄ⲡⲟⲩⲱϣ ⲙ̄ⲡⲛⲟⲩⲧⲉ · ⲛ̄ⲧⲉⲧⲛ̄ϫⲓ ⲙ̄ⲡⲉⲣⲏⲧ :

Paragraph 04
--------
ⲕⲛⲁⲩ ϭⲉ ⲡⲉϣⲃⲏⲣ ⲁⲩⲱ ⲡⲥⲟⲛ ϫⲉⲡⲉⲧⲛⲁⲣ̄ⲡⲟⲩⲱϣ ⲙ̄ⲡⲛⲟⲩⲧⲉ ⲁⲩⲱ ⲛϥ̄ϫⲉⲕⲧⲉϥϩⲩⲡⲟⲙⲟⲛⲏ ⲉⲃⲟⲗ · ⲛ̄ⲧⲟϥ ⲡⲉⲧⲛⲁϫⲓ ⲙ̄ⲡⲉⲣⲏⲧ · 

Paragraph 05
-------
ⲉⲧⲃⲉⲡⲁⲓ̈ ϯϫⲱ ⲙ̄ⲙⲟⲥ ⲛⲁⲕ ϫⲉⲙ̄ⲡⲣ̄ⲧⲉⲧⲡⲉⲕϩⲏⲧ ⲉⲣⲟⲕ ⲛ̄ⲧⲉⲓ̈ϩⲉ. ⲛⲅ̄ⲛⲁϯϩⲏⲩ ⲁⲛ · ⲙ̄ⲙⲛ̄ⲗⲁⲁⲩ ⲅⲁⲣ ⲛ̄ⲛⲟϥⲣⲉ ϩⲙ̄ⲡⲉⲧⲕ̄ⲉⲓⲣⲉ ⲙ̄ⲙⲟϥ · ⲁⲛⲟⲕ ⲅⲁⲣ ⲉⲓ̈ϥⲓⲣⲟⲟⲩϣ ϩⲁⲣⲟⲕ ⲛ̄ⲧⲉⲓ̈ϩⲉ. ϫⲉⲛ̄ⲛⲉⲕⲟⲩⲱ ⲛⲅ̄ⲣ̄ϩⲧⲏⲕ ϩⲛ̄ⲧⲉⲕϩⲁⲏ ·
 
 
Chapter 04
=========
Paragraph 01
-------
ⲕⲁⲓ ⲅⲁⲣ ⲡϫⲟⲓ̈ⲥ ϫⲱ ⲙ̄ⲙⲟⲥ ⲛ̄ⲛ̄ⲉⲧⲕ̄ⲧⲟ ⲙ̄ⲙⲟⲟⲩ ⲉⲡⲁϩⲟⲩ ϩⲛ̄ⲟⲩϩⲏⲧ ⲙ̄ⲙⲛ̄ⲧϣⲙ̄ⲙⲟ ϫⲉⲁⲛⲟⲕ ⲁⲓ̈ⲧⲟϭⲕ̄ ⲛ̄ⲟⲩⲃⲱ ⲛ̄ⲉⲗⲟⲟⲗⲉ ⲛ̄ϥⲁⲓ̈ⲟⲩⲧⲁϩ ⲧⲏⲣⲥ̄ ⲙ̄ⲙⲉ · ⲛ̄ⲁϣ ⲛ̄ϩⲉ, ⲁⲣⲕⲧⲟ ⲉⲩⲥⲓϣⲉ ⲧⲃⲱ ⲛ̄ⲉⲗⲟⲟⲗⲉ ⲉⲛⲧⲁⲥⲣ̄ϣⲙ̄ⲙⲱ ·

Paragraph 02
-------
ⲁⲩⲱ ⲟⲛ ϫⲉⲟⲩ ⲉⲣⲟⲕ ⲧⲉ ⲧⲉϩⲓⲏ ⲛ̄ⲕⲏⲙⲉ ⲉⲧⲣⲉⲕⲥⲱ ⲉⲃⲟⲗ ϩⲙ̄ⲡⲙⲟⲟⲩ ⲛ̄ⲅⲏⲱⲛ ⲡⲁⲓ̈ ⲉⲧⲧⲏϩ · ⲁⲩⲱ ⲛⲓⲙ ⲉⲣⲟⲕ ⲧⲉ ⲧⲉϩⲓⲏ ⲛ̄ⲁⲥⲥⲟⲩⲣ ⲉⲧⲣⲉⲕⲥⲉⲙⲟⲟⲩ ⲉⲃⲟⲗ ϩⲛ̄ⲛⲉⲩⲉⲓⲉⲣⲱⲟⲩ · ⲉⲥⲉϯⲥⲃⲱ ⲛⲁⲕ ⲛ̄ϭⲓⲧⲉⲕⲙⲛ̄ⲧⲁⲧⲥⲱⲧⲙ̄ · ⲁⲩⲱ ⲉⲥⲉϫⲡⲓⲟⲕ ⲛ̄ϭⲓⲧⲉⲕⲕⲁⲕⲓⲁ · ⲉⲓⲙⲉ, ⲁⲩⲱ ⲛⲅ̄ⲛⲁⲩ, ϫⲉϥⲥⲁϣⲉ ⲛⲁⲕ ⲉⲧⲣⲉⲕⲕⲁⲁⲧ ⲛ̄ⲥⲱⲕ · 

Paragraph 03
-------
ϫⲉϫⲓⲛⲉⲛⲉϩ ⲁⲕⲟⲩⲱϣϥ̄ ⲙ̄ⲡⲉⲕⲛⲁϩⲃ̄ ⲁⲩⲱ ⲁⲕⲥⲱⲗⲡ̄ ⲛ̄ⲛⲉⲕⲥⲛⲁⲩϩ. ⲁⲕϫⲟⲟⲥ ϫⲉⲛ̄ϯⲛⲁⲣ̄ϩⲙ̄ϩⲁⲗ ⲁⲛ · ⲙ̄ⲡⲣ̄ⲙⲉⲉⲩⲉ ϫⲉⲉⲓ̈ⲙⲟⲥⲧⲉ ⲙ̄ⲙⲟⲕ ⲉⲓ̈ϫⲱ ⲛ̄ⲛⲁⲓ̈ · ⲁⲗⲗⲁ ⲉⲓ̈ⲙⲉ ⲙ̄ⲙⲟⲕ ⲛ̄ⲧⲟϥ ⲛ̄ϩⲟⲩⲟ ⲉⲓ̈ⲟⲩⲱϣ ⲉⲧⲣⲉⲕⲕⲧⲟⲕ ⲉⲡⲉⲕⲙⲁ ϩⲛ̄ⲟⲩⲉⲓⲣⲏⲛⲏ ϫⲉⲛ̄ⲛⲉⲕϯⲟⲥⲉ ⲛ̄ⲧⲉⲕⲯⲩⲭⲏ ϩⲛ̄ⲧⲉⲕⲙⲛ̄ⲧⲛⲟϭ, ⲛ̄ⲣⲱⲙⲉ · 

Paragraph 04
-------
ⲛⲓⲙ ⲅⲁⲣ ϩⲛ̄ⲛⲉⲛⲧⲁⲩⲃⲱⲕ ⲉⲃⲟⲗ ⲛ̄ϩⲏⲧⲛ̄ ⲧⲏⲣⲟⲩ ⲡⲉⲧⲉⲙ̄ⲡϥ̄ⲣ̄ϩⲧⲏϥ. ϫⲉⲕⲛⲁⲣ̄ϩⲧⲏⲕ ⲁⲛ ⲛ̄ⲧⲟⲕ · ⲏ ⲛⲓⲙ ⲡⲉⲛⲧⲁϥϯϩⲏⲩ · ϫⲉⲉⲕⲛⲁϯϩⲏⲩ ⲛ̄ⲧⲟⲕ · ⲧϭⲓⲛⲃⲱⲕ ⲅⲁⲣ ⲉⲛⲧⲁⲕⲁⲁⲥ, ⲥⲟⲩⲱⲛϩ̄ ⲙ̄ⲙⲟⲕ ⲉⲃⲟⲗ ⲁⲛ ϫⲉⲉⲕϯ ⲟⲩⲃⲉⲛⲓⲙ · ⲏ ⲉⲕϣⲟϫⲛⲉ ⲙⲛ̄ⲛⲓⲙ ·

Paragraph 05
-------
ⲕⲁⲗⲱⲥ ⲟⲩⲛ ⲁⲩϫⲟⲟⲥ ϫⲉⲡⲟⲩⲁ ⲡⲟⲩⲁ ⲙⲁⲣⲉϥϩⲁⲣⲉϩ ⲉⲣⲟϥ ⲉⲡⲉⲧϩⲓⲧⲟⲩⲱϥ. ⲁⲩⲱ ⲙ̄ⲡⲣ̄ⲕⲁϩⲧⲏⲧⲛ̄ ⲉⲛⲉⲧⲛ̄ⲥⲛⲏⲩ. ϫⲉⲥⲟⲛ ⲛⲓⲙ ϩⲛ̄ⲟⲩⲙⲛ̄ⲧϫⲓϯⲃⲥ̄ · ϥⲛⲁϫⲓϯⲃⲥ̄ · ⲁⲩⲱ ϣⲃⲏⲣ ⲛⲓⲙ ⲛⲁⲙⲟⲟϣⲉ ϩⲛ̄ⲟⲩⲕⲣⲟϥ · ⲡⲟⲩⲁ ⲡⲟⲩⲁ ⲛⲁⲥⲱⲃⲉ ⲙ̄ⲡⲉϥϣⲃⲏⲣ ⲛ̄ⲥⲉⲧⲙ̄ϫⲉⲙⲉ. ϫⲉⲁⲡⲉⲩⲗⲁⲥ ⲧⲥⲁⲃⲟ ⲉϣⲁϫⲉ ⲛ̄ϩⲉⲛⲙⲛ̄ⲧⲛⲟⲩϫ ·

Paragraph 06
-------
ⲏ ⲛ̄ⲧⲁⲛϫⲟⲟⲩⲕ ⲛ̄ⲟⲩϩⲱⲃ ϫⲉⲉⲕⲛⲁⲃⲱⲕ ⲛⲅ̄ⲥⲱⲣⲙ̄ ⲛ̄ⲧⲉⲕⲯⲩⲭⲏ · ⲕⲁⲓ ⲅⲁⲣ ⲛ̄ⲧⲁⲛⲥⲟⲧⲡⲕ̄ ϩⲱⲥ ⲣⲱⲙⲉ ⲛ̄ⲥⲡⲟⲩⲇⲁⲓⲟⲥ ⲁⲛϫⲟⲟⲩⲕ · ⲉϣϫⲉ ⲡⲉⲕϩⲏⲧ ⲙⲟⲧⲛ̄ ⲁⲛ ⲉⲧⲣⲉⲕⲃⲱⲕ. ⲉⲧⲃⲉⲟⲩ ⲙ̄ⲡⲕ̄ⲧⲁⲙⲟⲛ ϫⲉⲉⲛⲉⲉⲓⲙⲉ, ⲛ̄ⲧⲛ̄ⲧⲙ̄ϫⲟⲟⲩⲕ · 


Chapter 05
=========
Paragraph 01
-------
ⲡⲗⲏⲛ ⲉⲓⲙⲉ ⲉⲡⲁⲓ̈ ϫⲉⲁⲩϫⲟⲟⲥ ϫⲉϫⲓⲥⲙⲏ ϭⲉ ⲧⲉⲛⲟⲩ, ⲛ̄ⲧⲉⲧⲛ̄ⲥⲱⲧⲙ̄ · ⲛ̄ⲛⲉⲩϣⲁϫⲉ ⲁⲛ ⲛ̄ⲧⲉⲓ̈ϩⲉ ϩⲁⲡⲗⲱⲥ · ⲙ̄ⲙⲛ̄ⲗⲁⲁⲩ ⲅⲁⲣ ⲛ̄ⲣⲱⲙⲉ ⲉϥⲙⲉⲧⲁⲛⲟⲉⲓ ⲉⲃⲟⲗ ϩⲛ̄ⲧⲉϥⲕⲁⲕⲓⲁ ⲉϥϫⲱ ⲙ̄ⲙⲟⲥ ϫⲉⲟⲩ ⲡⲉⲛⲧⲁⲓ̈ⲁⲁϥ · ⲡⲉⲧⲡⲏⲧ ⲁϥⲕⲁⲧⲟⲟⲧϥ̄ ⲉⲃⲟⲗ ϩⲙ̄ⲡⲉϥⲙⲁ ⲙ̄ⲡⲱⲧ ⲛ̄ⲑⲉ ⲛ̄ⲟⲩϩⲧⲟ ⲉⲣⲉⲧⲉϥϥⲱⲧⲉ ϩⲓⲱⲱϥ ⲉⲃⲟⲗ ϩⲙ̄ⲡⲉϥϩⲙ̄ϩⲙ̄ · ⲙ̄ⲡⲱⲣ ϭⲉ ⲉⲧⲣⲉⲩϫⲟⲟⲥ ϫⲉⲧⲉϩⲓⲏ ⲛ̄ⲧϣⲉⲉⲣⲉ ⲙ̄ⲡⲁⲗⲁⲟⲥ ⲛⲥ̄ϣⲟⲟⲡ ⲁⲛ ⲉⲩⲥⲟⲟⲩⲧⲛ̄, ⲟⲩⲇⲉ ⲉⲩⲧⲃ̄ⲃⲟ ·

Paragraph 02
-------
ⲏ ⲛ̄ⲥⲉϫⲟⲟⲥ ϫⲉⲟⲩⲟⲓ̈ ⲛ̄ⲛⲉⲧϫⲱ ⲙ̄ⲙⲟⲥ ϫⲉⲛⲁⲛⲟⲩ, ⲡ̄ⲡⲉⲑⲟⲟⲩ · ⲁⲩⲱ ⲡⲡⲉⲧⲛⲁⲛⲟⲩϥ ϩⲟⲟⲩ · ⲛⲉⲧⲱⲡ ⲙ̄ⲡⲕⲁⲕⲉ ⲛ̄ⲟⲩⲟⲉⲓⲛ · ⲁⲩⲱ ⲡⲟⲩⲉⲟⲓⲛ ⲛ̄ⲕⲁⲕⲉ · ⲛⲉⲧϫⲱ ⲙ̄ⲙⲟⲥ ϫⲉⲡⲉⲧⲥⲁϣⲉ, ϩⲟⲗϭ · ⲁⲩⲱ ⲡⲉⲧϩⲟⲗϭ̄ ⲥⲁϣⲉ · ⲟⲩⲟⲓ̈ ⲛ̄ⲛⲉⲧⲟ ⲛ̄ⲥⲁⲃⲉ ⲛⲁⲩ ⲙⲁⲩⲁⲁⲩ, ⲁⲩⲱ ⲉⲩⲟ ⲛⲣⲙ̄ⲛ̄ϩⲏⲧ ⲙ̄ⲡⲉⲩⲙ̄ⲧⲟ ⲉⲃⲟⲗ ·


Paragraph 03
---------
ⲙ̄ⲡⲱⲣ ϭⲉ ⲡⲁⲥⲟⲛ ⲉⲥⲟⲣⲙⲉⲕ ⲙⲁⲩⲁⲁⲕ · ⲁⲩⲱ ⲧⲱⲟⲩⲛ ⲛⲅ̄ⲙⲟⲩϣⲧ̄ ⲛ̄ⲥⲱⲕ ⲛ̄ⲑⲉ ⲛ̄ⲧⲉⲥϩⲓⲙⲉ ⲉⲛⲧⲁⲧⲉⲥⲥⲁⲧⲉⲉⲣⲉ ⲥⲱⲣⲙ̄ ⲉⲁⲥⲥⲉϩⲣ̄ⲡⲉⲥⲏⲓ̈ ⲉⲥⲙⲟⲩϣⲧ̄ ⲏ ⲉⲥⲕⲱⲧⲉ ϣⲁⲛⲧⲥ̄ϩⲉ ⲉⲣⲟⲥ, ⲉⲁⲥⲙⲟⲩⲧⲉ ⲉⲛⲉⲥϣⲃⲉⲉⲣⲉ, ⲙⲛ̄ⲛⲉⲧϩⲓⲧⲟⲩⲱⲥ ⲉⲥϫⲱ ⲙ̄ⲙⲟⲥ. ϫⲉⲣⲁϣⲉ ⲛⲙ̄ⲙⲁⲓ̈ ϫⲉⲁⲓ̈ϩⲉ ⲉⲧⲁϭⲓⲥⲕⲓⲧⲉ, ⲉⲛⲧⲁⲓ̈ⲥⲟⲣⲙⲉⲥ[29]_ ·

Paragraph 04
----------
ⲟⲩⲛ̄ϩⲁϩ ⲅⲁⲣ ϩⲁⲧⲏⲛ ϩⲛ̄ⲛⲉⲥⲛⲏⲩ ⲉⲁⲛⲉⲩϣⲏⲣⲉ ⲁⲩⲱ ⲛⲉⲩⲥⲛⲏⲩ ⲃⲱⲕ ⲉⲃⲟⲗ ⲛ̄ϩⲏⲧⲛ̄, ⲙ̄ⲡⲟⲩⲕⲓⲙ ϩⲛ̄ⲧⲉⲩϩⲩⲡⲟⲙⲟⲛⲏ ⲉⲧⲃⲉⲡⲛⲟⲩⲧⲉ · ⲉⲩⲥⲟⲟⲩⲛ ϫⲉⲛ̄ⲥⲉⲛⲁϭⲛ̄ϣⲏⲣⲉ ⲁⲛ ⲉⲣⲟⲟⲩ · ⲏ ϣⲉⲉⲣⲉ. ⲏ ⲛⲉⲧⲏⲡ ⲉⲣⲟⲟⲩ ⲕⲁⲧⲁⲥⲁⲣⲝ̄ ⲙ̄ⲡⲛⲁⲩ ⲛ̄ⲧⲉⲩⲁⲛⲁⲅⲕⲏ · ⲁⲩϣⲁⲛⲉⲓ ⲉϩⲣⲁⲓ̈ ⲉⲛϭⲓϫ ⲙ̄ⲡⲉⲭ̄ⲥ̄ ·

Paragraph 05
----------
ⲁⲗⲗⲁ ⲡⲁⲅⲁⲑⲟⲛ ⲉⲧⲉⲣⲉⲡⲟⲩⲁ ⲡⲟⲩⲁ ⲛⲁⲁⲁϥ. ⲛ̄ⲧⲟϥ ⲡⲉⲧϥ̄ⲛⲁϭⲛ̄ⲧϥ̄ ⲉⲣⲟϥ ⲙ̄ⲡⲛⲁⲩ ⲉⲧⲙ̄ⲙⲁⲩ · ⲙ̄ⲙⲛ̄ⲉⲓⲱⲧ ⲅⲁⲣ ⲛⲁⲙⲟⲩ, ϩⲁϣⲏⲣⲉ · ⲁⲩⲱ ϣⲏⲣⲉ. ϩⲁⲉⲓⲱⲧ · ⲏ ⲥⲟⲛ. ϩⲁⲥⲟⲛ · ⲁⲗⲗⲁ ⲡⲟⲩⲁ ⲡⲟⲩⲁ {ⲩ̄ⲝ̄ⲋ̄} ⲉϥⲛⲁⲙⲟⲩ ϩⲁⲡⲉϥⲛⲟⲃⲉ ⲙ̄ⲙⲓⲛ ⲙ̄ⲙⲟϥ · ⲁⲩⲱ ⲡⲉⲧⲛⲁⲟⲩⲉⲙⲉⲗⲉⲗϩⲙ̄ϫ · ⲛ̄ⲧⲟϥ ⲡⲉⲧⲉⲣⲉⲛⲉϥⲛⲁϫⲉ ⲛⲁⲛⲟⲩϣⲥ̄ [30]_ ⲛ̄ⲑⲉ ⲉⲧⲉⲣⲉⲅⲣⲁⲫⲏ ϫⲱ ⲙ̄ⲙⲟⲥ. 

Paragraph 06
----------
ⲉⲣϣⲁⲛⲟⲩⲟⲛ ⲅⲁⲣ ⲛⲓⲙ ⲙⲉⲉⲩⲉ ⲉⲡⲁⲓ̈ ⲉⲧⲣⲉϥϫⲓ ⲛⲁϥ ⲛ̄ⲟⲩϩⲏⲧ ⲙ̄ⲙⲛ̄ⲧϣⲙ̄ⲙⲟ ϩⲛ̄ⲟⲩⲙⲛ̄ⲧϭⲱⲃ ⲛ̄ⲑⲉ ⲉⲛⲧⲁⲕⲁⲁⲥ · ⲛⲓⲙ ⲡⲉⲧⲛⲁϩⲙⲟⲟⲥ ϩⲁⲧⲛ̄ⲛⲉϥⲉⲣⲏⲩ · ⲏ ⲉⲛⲉⲙ̄ⲡⲉⲛⲉⲛⲉⲓⲟⲧⲉ ⲙⲟⲩⲛ ⲉⲃⲟⲗ ϩⲛ̄ⲧⲉⲩϩⲩⲡⲟⲙⲟⲛⲏ. ⲛⲉⲛⲛⲁϭⲛ̄ⲧⲟⲩ ⲧⲱⲛ ⲡⲉ ⲉⲧⲣⲉⲛϭⲟⲓ̈ⲗⲉ ⲉⲣⲟⲟⲩ : 

Paragraph 07
----------
ⲧⲉⲛⲟⲩ ϭⲉ ⲁⲛⲉⲛⲉⲓⲟⲧⲉ ϫⲉⲕⲧⲉⲩϩⲩⲡⲟⲙⲟⲛⲏ ⲉⲃⲟⲗ · ⲉⲁⲩⲃⲱⲕ ⲉⲣⲁⲧϥ̄ ⲙ̄ⲡⲛⲟⲩⲧⲉ · ⲁⲛⲟⲛ ϩⲱⲱⲛ ⲉⲛϣⲁⲛⲧⲛ̄ⲧⲱⲛⲛ̄ ⲉⲣⲟⲟⲩ. ⲟⲩⲛ̄ϩⲁϩ ⲛⲁϯϩⲏⲩ ⲉⲃⲟⲗ ϩⲓⲧⲟⲟⲧⲛ̄ · ⲉⲛϣⲁⲛⲕⲧⲟⲛ ⲇⲉ ⲉⲡⲁϩⲟⲩ, ⲛ̄ⲧⲛ̄ⲁⲣⲛⲁ ⲛ̄ⲧⲉⲛϩⲩⲡⲟⲙⲟⲛⲏ. ⲟⲩⲛ̄ϩⲁϩ ⲛⲁϯⲟⲥⲉ ⲉⲧⲃⲏⲧⲛ̄[31]_, ⲁⲩⲱ ⲛ̄ⲥⲉⲥⲕⲁⲛⲇⲁⲗⲓⲍⲉ : 

Paragraph 08
----------
ⲉⲧⲃⲉⲡⲁⲓ̈ ⲧⲛ̄ⲡⲁⲣⲁⲕⲁⲗⲉⲓ ⲙⲙⲟⲕ ⲉⲃⲟⲗ ϩⲓⲧⲙ̄ⲡⲛⲟⲩⲧⲉ ⲙⲛ̄ⲡⲉⲛϫⲟⲉⲓⲥ ⲓ̄ⲥ̄ ⲛⲅ̄ⲕⲧⲟⲕ ⲉϩⲟⲩⲛ ⲉⲡⲉⲕⲙⲁ · ϫⲉⲕⲁⲥ ⲉⲣⲉⲡⲉⲕϩⲏⲧ ⲛⲁⲙ̄ⲧⲟⲛ ⲛⲅ̄ϯϩⲏⲩ ⲙ̄ⲙⲟⲕ · ⲛⲅ̄ⲧⲙ̄ⲥⲱⲧⲙ̄ ⲛ̄ⲥⲁⲛⲉⲧⲥⲩⲙ{ⲩ̄ⲝ̄ⲍ̄}ⲃⲟⲩⲗⲉⲩⲉ ⲛⲁⲕ ⲉⲕⲁⲡⲉⲕⲙⲁ ⲛ̄ⲥⲱⲕ · ⲛ̄ⲥⲉⲛⲁϣϯⲗⲟⲅⲟⲥ ⲅⲁⲣ ⲁⲛ ϩⲁⲣⲟⲕ ⲙ̄ⲡⲛⲁⲩ ⲛ̄ⲧⲉⲕⲁⲛⲁⲅⲕⲏ :
