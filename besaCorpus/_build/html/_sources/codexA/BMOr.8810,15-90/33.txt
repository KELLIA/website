
---------------------
33. *Besa's Defence against Unjust Accusations*
---------------------

Chapter 01
========

Paragraph 01
--------
ϫⲟⲟⲥ ϫⲉⲡⲥⲱⲛⲧ̄ ⲧⲏⲣϥ̄ ⲥⲉⲛⲁⲧⲁϩⲟϥ ⲉⲣⲁⲧϥ̄ ⲉⲕⲣⲓⲛⲉ ⲙ̄ⲙⲟϥ ⲉⲧⲃⲉϩⲱⲃ ⲛⲓⲙ ⲉⲁⲩⲟⲃϣⲟⲩ ⲉⲣⲟⲟⲩ · ⲉⲓⲧⲉ ⲉⲧⲃⲉⲟⲩⲁⲅⲁⲑⲟⲛ · ⲉⲓⲧⲉ ⲉⲧⲃⲉⲟⲩⲡⲟⲛⲏⲣⲟⲛ : 

Paragraph 02
-------
ⲙⲁⲣⲉⲛⲉⲛⲃⲁⲗ ⲕⲁⲧⲁⲛⲉⲅⲣⲁⲫⲏ ϭⲱϣⲧ̄ ⲉⲛⲉⲧⲥⲟⲩⲧⲱⲛ. ⲛ̄ⲧⲉⲛⲉⲛⲃⲟⲩϩⲉ, ⲉⲓⲱⲣⲙ̄ ⲉⲛⲙⲛ̄ⲧⲙⲉ · ⲟⲩⲡⲉⲧϣⲟⲩⲉⲓⲧ ⲛ̄ⲙ̄ⲡⲉⲧϣⲟⲩⲉⲓⲧ ⲡⲉⲧϣⲟⲟⲡ ⲡⲉϫⲉⲡⲉⲕⲕⲗⲏⲥⲓⲁⲥⲧⲏⲥ · ϩⲱⲃ ⲛⲓⲙ ⲡⲉⲧϣⲟⲩⲉⲓⲧ ⲡⲉⲧⲛ̄ϩⲏⲧⲟⲩ :
	
Paragraph 03
-------
ⲙ̄ⲡⲣ̄ⲙⲉⲉⲩⲉ ⲛⲉⲥⲛⲏⲩ, ⲁⲩⲱ ⲛ̄ⲣⲱⲙⲉ ⲛ̄ⲑⲉ ⲉⲧⲟⲩⲟ ⲙ̄ⲙⲟⲥ ϫⲉⲉⲛⲕⲁⲧⲉⲭⲉ ⲙ̄ⲡⲉⲓ̈ⲕⲟⲩⲓ̈ ϣⲏⲙ ϣⲁⲡⲟⲟⲩ ⲉⲧⲃⲉϩⲉⲛϩⲛⲁⲁⲩ, ⲉⲩⲛⲁⲧⲁⲕⲟ · ⲏ ⲉⲧⲃⲉϩⲉⲛⲡⲣⲁⲅⲙⲁ ⲛ̄ⲑⲉ ⲉⲛⲧⲁⲛⲥⲱⲧⲙ̄ ϫⲉⲁϩⲁϩ ϫⲟⲟⲥ ·

Paragraph 04
-------
ϯϫⲱ ⲙ̄ⲙⲟⲥ ⲛⲏⲧⲛ̄, ⲁⲩⲱ ϯϩⲟⲙⲟⲗⲟⲅⲉⲓ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲛⲟⲩⲧⲉ ⲙⲛ̄ⲡⲉⲛϫⲟⲉⲓⲥ ⲓ̄ⲥ̄, ϫⲉⲙⲛ̄ϩⲱⲃ ⲛ̄ⲧⲉⲓ̈ϩⲉ ϩⲙ̄ⲡⲁϩⲏⲧ · ⲁⲗⲗⲁ ⲉⲓ̈ⲣ̄ϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ ⲉⲧⲃⲉⲡⲕⲟⲩⲓ̈ ϣⲏⲙ ⲛ̄ⲁⲧⲛⲟⲃⲉ ϫⲉⲛ̄ⲛⲉⲩⲥⲟⲕϥ̄ ⲉⲡⲧⲁⲕⲟ ⲁⲩⲱ ϫⲉⲛ̄ⲛⲉⲟⲩⲛⲟⲃⲉ ϣⲱⲡⲉ ϩⲓϫⲱⲛ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲛⲟⲩⲧⲉ · ϫⲉⲁⲛⲟⲃϣⲛ̄ ⲉⲩⲯⲩⲭⲏ ⲛ̄ⲁⲧⲛⲟⲃⲉ · ⲁⲩⲱ ⲉⲛϫⲱ ⲙ̄ⲙⲟⲥ ϫⲉⲉϥϣⲁⲛϭⲙ̄ⲡⲉϥϩⲏⲧ ⲛϥ̄ⲥⲟⲩⲛ̄ⲡ̄ⲡⲉⲧⲛⲁⲛⲟⲩϥ ⲏ ⲡ̄ⲡⲉⲑⲟⲟⲩ. ϥⲣⲱϣⲉ · ⲙⲛ̄ⲛⲟⲃⲉ ⲛⲁϣⲱⲡⲉ. ⲛ̄ⲧⲁⲩⲧⲁⲁϥ ⲅⲁⲣ ⲙ̄ⲡⲛⲟⲩⲧⲉ · ⲉⲧⲃⲉⲡⲁⲓ̈ ⲁⲛⲁⲅⲱⲛⲓⲍⲉ ⲉϫⲱϥ ·

Paragraph 05
-------
ⲛ̄ⲣⲱⲙⲉ ⲇⲉ ⲉⲧϣⲧⲣ̄ⲧⲱⲧ ⲁⲩⲱ ⲙ̄ⲡⲟⲛⲏⲣⲟⲥ, ⲛⲁⲓ̈ ⲉⲛⲧⲁⲩⲡⲣⲟⲕⲟⲡⲧⲉ ⲉⲡ̄ⲡⲉⲑⲟⲟⲩ, ⲛⲁⲓ̈ ⲉⲧⲥⲟⲣⲙ̄ ⲁⲩⲱ ⲉⲩⲥⲱⲣⲙ̄ ⲛ̄ϩⲉⲛⲕⲟⲟⲩⲉ, ⲥⲉⲣⲱϣⲉ ϫⲉⲁⲩϩⲁⲣⲡⲁⲍⲉ ⲙ̄ⲙⲟϥ ⲛ̄ϫⲛⲁϩ ⲡⲁⲣⲁⲡⲟⲩⲱϣ ⲙ̄ⲡⲛⲟⲩⲧⲉ, ⲁⲩⲱ ⲡⲁⲣⲁⲡⲉⲛⲟⲩⲱϣ · ⲡⲉⲩⲥⲛⲟϥ ⲉϫⲛ̄ⲧⲉⲩⲁⲡⲉ · ⲁⲩⲱ ⲡⲉⲩϫⲓ ⲛϭⲟⲛⲥ̄ ⲛⲏⲩ ⲉϫⲛ̄ⲧⲙⲏⲧⲉ ⲛ̄ϫⲱⲟⲩ ·

Paragraph 06
-------
ⲧⲛ̄ⲛⲏⲩ ⲅⲁⲣ ⲉϩⲣⲁⲓ̈ ⲉⲛϭⲓϫ ⲙ̄ⲡⲛⲟⲩⲧⲉ ⲧⲏⲣⲛ̄ ⲛ̄ⲧⲉⲡⲟⲩⲁ ⲡⲟⲩⲁ ϯⲗⲟⲅⲟⲥ ϩⲁⲛⲉⲧϥ̄ⲉⲓⲣⲉ ⲙ̄ⲙⲟⲟⲟⲩ · ⲕⲁⲓ ⲅⲁⲣ ⲁⲩⲥⲟϣⲛ̄, ⲏ ⲁⲩⲉⲡⲏⲣⲉⲁⲍⲉ ⲛ̄ⲛ̄ⲥⲛⲏⲩ ·

Paragraph 07
-------
ⲙⲁⲣⲛ̄ⲙ̄ⲡϣⲁ ⲣⲱ ⲛ̄ⲧⲣⲉⲩⲥⲟϣⲛ̄ ⲉϫⲙ̄ⲡⲣⲁⲛ ⲙ̄ⲡⲛⲟⲩⲧⲉ ⲁⲩⲱ ⲉⲧⲃⲉⲡⲉⲭ̄ⲥ̄ ϫⲉⲁⲛϥⲓ ϩⲁⲟⲩϩⲓⲥⲉ, ⲉⲧⲃⲉⲡⲉϥⲣⲁⲛ · ⲁⲩⲥⲉϣⲡⲛⲟⲩⲧⲉ ⲅⲁⲣ ⲁⲩⲱ ⲁⲩⲥ̄ⲧ̄ⲣ̄ⲟ̄ⲩ̄ ⲙ̄ⲙⲟϥ ⲉⲡⲙⲟⲩ ⲙⲛ̄ⲛⲉϥⲁⲡⲟⲥⲧⲟⲗⲟⲥ ⲉⲧⲟⲩⲁⲁⲃ ⲁⲩⲱ ⲛⲉⲛⲉⲓⲟⲧⲉ ⲧⲏⲣⲟⲩ ⲉⲛⲧⲁⲩϥⲓ ϩⲁⲟⲩⲛⲟϭⲛⲉϭ ⲉⲧⲃⲉⲡⲉϥⲣⲁⲛ · 


Chapter 02
========

Paragraph 01
-------
ⲛⲉⲧⲙⲉⲉⲩⲉ ⲇⲉ ⲉϩⲉⲛⲡⲉⲑⲟⲟⲩ ⲉϩⲟⲩⲛ ⲉⲛⲧⲟⲡⲟⲥ ⲙ̄ⲡⲛⲟⲩⲧⲉ ⲁⲩⲱ ⲉⲧϩⲓⲗⲁ ⲉⲩϫⲱ ⲛ̄ϩⲉⲛⲃⲗⲁⲥⲫⲏⲙⲓⲁ ⲉϩⲟⲩⲛ ⲉⲛⲉϥⲥⲩⲛⲁⲅⲱⲅⲏ ⲉⲩϫⲱ ⲙ̄ⲙⲟⲥ ϫⲉⲁⲧⲉⲧⲛ̄ⲙⲟⲩⲟⲩⲧ, ⲛ̄ϩⲉⲛⲣⲱⲙⲉ · ⲁⲛⲟⲛ ⲙⲉⲛ ⲟⲩⲧⲉ ⲛⲉⲛⲉⲓⲟⲧⲉ ⲉⲧⲥⲙⲁⲙⲁⲁⲧ · ⲙ̄ⲡⲛ̄ⲙⲉⲩⲧⲣⲱⲙⲉ ⲉⲛⲉϩ · ⲟⲩⲧⲉ ⲛ̄ⲧⲛ̄ⲥⲟⲟⲩⲛ ⲁⲛ ⲉϩⲱⲃ ⲛ̄ⲧⲉⲓ̈ⲙⲓⲛⲉ · ⲁⲗⲗⲁ ⲛⲉⲧϩⲱⲧⲃ̄ ⲛⲁⲙⲉ. ⲥⲉⲟⲩⲟⲛϩ̄ ⲉⲃⲟⲗ ·

Paragraph 02
-------
ⲉⲧⲃⲉⲡⲁⲓ̈ ⲛⲉⲧϫⲱ ⲛ̄ⲛⲁⲓ̈, ⲉⲩⲉϣⲱⲡⲉ ⲉⲩⲥϩⲟⲩⲟⲣⲧ̄ ϩⲛ̄ⲛⲉⲩϩⲃⲏⲩⲉ ⲧⲏⲣⲟⲩ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲛⲟⲩⲧⲉ, ϫⲉⲁⲩϫⲱ ⲛ̄ϩⲉⲛϭⲟⲗ ⲉϩⲟⲩⲛ ⲉⲛⲉϥⲙⲁ ⲉⲧⲟⲩⲁⲁⲃ ·

Paragraph 03
-------
ⲛ̄ⲑⲉ ⲅⲁⲣ ⲉⲛⲧⲁⲩϫⲟⲟⲥ ϫⲉⲙ̄ⲡⲣ̄ⲕⲁⲣⲱⲕ ⲡⲛⲟⲩⲧⲉ, ⲟⲩⲧⲉ ⲙ̄ⲡⲣ̄ϭⲱ ϫⲉⲉⲓⲥ ⲛⲉⲕϫⲓϫⲉⲉⲩ, ⲁⲩⲱϣ ⲉⲃⲟⲗ ⲁⲩⲱ ⲛⲉⲧⲙⲟⲥⲧⲉ ⲙ̄ⲙⲟⲕ ⲁⲩϫⲓⲥⲉ ⲛ̄ⲧⲉⲩⲁⲡⲉ, ⲁⲩϫⲓϣⲟϫⲛⲉ ⲉϥϩⲟⲟⲩ ⲉϩⲟⲩⲛ ⲉⲡⲉⲕⲗⲁⲟⲥ, ⲁⲩⲱ ⲁⲩⲙⲉⲉⲩⲉ ⲉϩⲟⲩⲛ ⲉⲛⲉⲕⲡⲉⲧⲟⲩⲁⲁⲃ ·

Paragraph 04
-------
ⲧⲁⲓ̈ ⲟⲛⲧⲉ ⲑⲉ ⲉⲛⲧⲁⲩϫⲟⲟⲥ ϩⲙ̄ⲡⲉⲩⲛⲟϭⲛⲉϭ, ϫⲉⲡⲛⲟⲩⲧⲉ ⲙ̄ⲡⲣ̄ⲕⲁⲣⲱⲕ ⲉⲡⲁⲥⲙⲟⲩ, ϫⲉⲧⲧⲁⲡⲣⲟ ⲙ̄ⲡⲣⲉϥⲣ̄ⲛⲟⲃⲉ ⲙⲛ̄ⲧⲁⲡⲉⲕⲣⲟϥ ⲁⲩⲟⲩⲱⲛ ⲉϩⲣⲁⲓ̈ ⲉϫⲱⲓ̈, ⲁⲩϣⲁϫⲉ ⲉⲣⲟⲓ̈ ϩⲛ̄ⲟⲩⲗⲁⲥ ⲛ̄ⲕⲣⲟϥ · ⲁⲩⲕⲱⲧⲉ ⲉⲣⲟⲓ̈ ϩⲛ̄ϩⲉⲛϣⲁϫⲉ ⲙ̄ⲙⲟⲥⲧⲉ · ⲁⲩϯ ⲛⲙ̄ⲙⲁⲓ̈ ⲉⲡϫⲓⲛϫⲏ. ⲉⲡⲙⲁ ⲛ̄ⲥⲉⲙⲉⲣⲓⲧ ⲁⲩⲇⲓⲁⲃⲁⲗⲗⲉ ⲙ̄ⲙⲟⲓ̈ · ⲁⲛⲟⲕ ⲇⲉ ⲛⲉⲓϣⲗⲏⲗ ⲡⲉ · ⲁⲩⲥⲙⲓⲛⲉ ⲛ̄ϩⲉⲛⲡⲉⲑⲟⲟⲩ ⲉⲣⲟⲓ̈. ⲉⲡⲙⲁ ⲛ̄ϩⲉⲛⲡⲉⲧⲛⲁⲛⲟⲩⲟⲩ · ⲁⲩⲱ ⲟⲩⲙⲟⲥⲧⲉ ⲉⲡⲙⲁ ⲙ̄ⲡⲁⲙⲉ · 

Paragraph 05
-------
ⲉⲧⲃⲉⲡⲁⲓ̈ ⲁⲩϫⲟⲟⲥ ϩⲙ̄ⲡⲉⲩϭⲱⲛⲧ̄ · ϫⲉⲕⲁⲑⲓⲥⲧⲁ ⲙ̄ⲡⲣⲉϥⲣ̄ⲛⲟⲃⲉ ⲉϫⲱⲟⲩ ⲙⲛ̄ⲛⲉⲧⲥⲩⲛⲉⲩⲇⲟⲕⲉⲓ ⲛⲙ̄ⲙⲁⲩ · ⲙⲁⲣⲉⲡⲇⲓⲁⲃⲟⲗⲟⲥ ⲁϩⲉⲣⲁⲧϥ̄ ϩⲓⲟⲩⲛⲁⲙ ⲙ̄ⲙⲟⲟⲩ · ϩⲙ̄ⲡⲧⲣⲉⲩϫⲓϩⲁⲡ · ⲙⲁⲣⲟⲩⲉⲓ ⲉⲃⲟⲗ ⲉⲩⲧϭⲁⲓ̈ⲏⲩ · ⲙⲁⲣⲉⲡⲉⲩϣⲗⲏⲗ ϣⲱⲡⲉ ⲛⲁⲩ, ⲉⲩⲛⲟⲃⲉ · ⲛ̄ⲧⲉⲛⲉⲩϩⲟⲟⲩ ⲥⲃⲟⲕ ·  ⲙⲁⲣⲉⲛⲉⲩϣⲏⲣⲉ ⲣ̄ⲟⲣⲫⲁⲛⲟⲥ · ⲁⲩⲱ ⲛⲉⲩϩⲓⲟⲙⲉ ⲛ̄ⲭⲏⲣⲁ · . . . *2 folios missing* . . . 

