------------------
29. *To Antinoe*
------------------

ⲃⲏⲥⲁ ⲡⲉⲧⲥϩⲁⲓ̈ ⲛⲁⲛⲧⲓⲛⲟⲓ̈ · 

Chapter 01
========

Paragraph 01
-------------
ⲉⲡⲉⲓⲇⲏ ⲁⲓ̈ϫⲟⲟⲩ ⲛⲉ ⲛ̄ⲟⲩⲥⲟⲡ ⲁⲩⲱ ⲥⲛⲁⲩ, ϫⲉϥⲓⲧⲉⲓ̈ⲙⲛ̄ⲧⲁⲑⲏⲧ ⲉⲃⲟⲗ ⲙ̄ⲙⲟ, ⲁⲩⲱ ⲛ̄ⲧⲉϯⲥⲟ ⲉⲡⲟⲩⲗⲁⲥ ⲛ̄ⲣⲉϥϫⲉⲛⲟϭ, ⲛ̄ϣⲁϫⲉ · ⲁⲩⲱ ⲛⲟⲩⲥⲡⲟⲧⲟⲩ ⲉⲧⲙ̄ϫⲱ ⲙ̄ⲡⲉⲧⲉⲛϥ̄ϣⲟⲟⲡ ⲁⲛ ⲟⲩⲧⲉ ⲛ̄ⲧⲉⲥⲟⲟⲩⲛ ⲙ̄ⲙⲟϥ ⲁⲛ · ⲉⲓⲥϩⲏⲏⲧⲉ ϭⲉ ⲙ̄ⲡⲉϩⲱ ⲉⲣⲟ, ⲟⲩⲧⲉ ⲙ̄ⲡⲉϯⲥⲟ ϣⲁϩⲟⲩⲛ ⲉⲧⲉⲛⲟⲩ · ⲁⲗⲗⲁ ⲁⲣⲟⲩⲱϩ ⲉⲧⲟⲟⲧⲉ ϩⲛ̄ⲧⲟⲩⲙⲛ̄ⲧⲣⲉϥⲥⲱϣ ⲛ̄ϩⲟⲩⲟ ·

Paragraph 02
----------
ⲡⲉⲧⲥⲱϣ ⲅⲁⲣ ⲙ̄ⲡⲉⲧϩⲓⲧⲟⲩⲱϥ. ⲉϥⲥⲱϣ ⲙ̄ⲙⲟϥ ⲙ̄ⲙⲓⲛ ⲙ̄ⲙⲟϥ · ⲁⲩⲱ ⲡⲉⲧϭⲁⲓ̈ⲟ ⲙ̄ⲡⲉϥⲥⲟⲛ, ⲏ ⲡⲉⲧϩⲓⲧⲟⲩⲱϥ. ⲉϥⲧϭⲁⲓ̈ⲟ ⲙ̄ⲙⲟϥ ⲙⲁⲩⲁⲁϥ · ⲁⲩⲱ ⲉϥⲣ̄ⲛⲟⲃⲉ ⲉⲧⲉϥⲯⲩⲭⲏ ⲙ̄ⲙⲓⲛ ⲙ̄ⲙⲟϥ ·

Paragraph 03
----------
ⲛⲉⲧⲣ̄ϩⲟⲧⲉ ϩⲏⲧϥ̄ ⲙ̄ⲡϫⲟⲉⲓⲥ · ϣⲁⲩϯⲥⲟ ⲉⲣⲱⲟⲩ ⲁⲩⲱ ⲙⲉⲩⲛⲟϭⲛⲉϭ, ⲛ̄ⲛⲉⲩⲥⲛⲏⲩ. ⲏ ⲛⲉⲧϩⲏⲛ ⲉⲣⲟⲟⲩ · ⲁⲗⲗⲁ ⲉϣⲁⲩⲧⲁⲓ̈ⲟⲟⲩ ⲛ̄ⲧⲟϥ ⲛ̄ϩⲟⲩⲟ · ⲁⲩⲱ ⲛ̄ⲥⲉϯⲉⲟⲟⲩ ⲛⲁⲩ · ⲉⲩⲥⲟⲟⲩⲛ ϫⲉⲡⲉⲧϩⲁⲣⲉϩ ⲉ{ⲩ̄ⲝ̄ⲏ̄}ⲣⲱϥ ⲙⲛ̄ⲡⲉϥⲗⲁⲥ. ⲉϥϩⲁⲣⲉϩ ⲉⲧⲉϥⲯⲩⲭⲏ[1]_ · 

Paragraph 04
----------
ⲉⲧⲃⲉⲡⲁⲓ̈ ϯⲥⲩⲙⲃⲟⲩⲗⲉⲩⲉ ⲛⲉ ϩⲱⲥ ⲥⲟⲛ ⲉⲧⲣⲉⲗⲟ ϩⲛ̄ⲧⲉⲓ̈ⲙⲛ̄ⲧϩⲏⲧϣⲏⲙ · ⲉⲧⲉⲛⲁϯϩⲏⲩ, ⲉⲣⲟⲥ ⲁⲛ · ⲙⲛ̄ⲧⲉⲓ̈ⲙⲛ̄ⲧⲣⲉϥⲥⲱϣ ⲉⲡϫⲓⲛϫⲏ ⲉⲧⲉⲙⲛ̄ⲛⲟϥⲣⲉ ⲛ̄ϩⲏⲧⲥ̄ · ⲙⲏⲡⲟⲧⲉ ⲛ̄ⲧⲉⲣ̄ϩⲧⲏ ϩⲙ̄ⲡⲉϩⲟⲟⲩ ⲉⲧⲉⲣⲉⲧⲁⲡⲣⲟ ⲛⲓⲙ ⲛⲁⲧⲱⲙ ⲛ̄ⲧⲛ̄ϣⲱⲡⲉ ⲧⲏⲣⲛ̄ ϩⲁⲡϩⲁⲡ ⲙ̄ⲡⲛⲟⲩⲧⲉ ·

Paragraph 05
----------
ⲁⲩϫⲟⲟⲥ ⲅⲁⲣ ϫⲉⲟⲩⲛ̄ⲛⲉⲧϣⲁϫⲉ, ⲉⲩⲟ ⲛ̄ⲑⲉ ⲛ̄ϩⲉⲛⲥⲏϥⲉ ⲉⲩⲕⲱⲛⲥ̄ · ϣⲁⲣⲉⲛ̄ⲗⲁⲥ ⲇⲉ ⲛ̄ⲛ̄ⲥⲟⲫⲟⲥ ⲧⲁⲗϭⲟ[2]_ · ⲁϩⲣⲟ ⲉⲣⲉⲥⲱϣ ⲛ̄ⲧⲟⲩⲥⲱⲛⲉ ⲁⲩⲱ ⲉⲣⲉⲛⲟϭⲛⲉϭ, ⲙ̄ⲙⲟⲥ · ⲙⲏ ⲉⲥϣⲁⲛⲃⲱⲕ ⲉⲧⲃⲏⲏⲧⲉ. ⲏ ⲛ̄ⲧⲟⲩⲁⲫⲟⲣⲙⲏ ⲡⲟⲩϩⲏⲧ ⲛⲁⲙ̄ⲧⲟⲛ. ⲙⲏ ⲛ̄ⲧⲉⲛⲁⲗⲩⲡⲉⲓ ⲁⲛ · ⲏ ⲛ̄ⲧⲉⲙ̄ⲕⲁϩ ⲛ̄ϩⲏⲧ · ⲉⲣⲁⲕⲣⲓⲛⲉ ⲉⲉⲓⲛⲉ ⲉϩⲣⲁⲓ̈ ⲉϫⲱ ⲙ̄ⲡϣⲁϫⲉ ⲉⲧⲥⲏϩ ϫⲉⲧⲣⲉϥϭⲉⲧⲡ̄ⲣⲱⲙⲉ ⲉⲃⲟ[3]_ ·

Paragraph 06
----------
ⲉⲣϣⲁⲛⲥⲟϣⲥⲥ̄[4]_. ⲉⲣⲥⲱϣ ⲙ̄ⲙⲟ ⲙⲁⲩⲁⲁⲧⲉ · ⲁⲩⲱ ⲉⲣϣⲁⲛⲧⲙⲁⲓ̈ⲟⲥ · ⲉⲣⲧⲙⲁⲓ̈ⲟ ⲙ̄ⲙⲟ ⲙ̄ⲙⲓⲛ ⲙ̄ⲙⲟ · ⲉϣⲱⲡⲉ ⲉⲣϣⲁⲛⲛⲟⲓ̈ ⲛ̄ⲛ̄ⲉⲛⲧⲟⲗⲏ ⲙ̄ⲡϫⲟⲉⲓⲥ ⲓ̄ⲥ̄, ⲁⲩⲱ ⲛ̄ⲧⲉϯϩⲧⲏ ⲉⲣⲟⲟⲩ. ⲧⲉⲛⲁⲛⲟⲓ̈ ⲙ̄ⲡⲉⲧⲉϣϣⲉ · ⲡϣⲟϫⲛⲉ, ⲉⲧ{ⲩ̄ⲝ̄ⲑ̄}ⲛⲁⲛⲟⲩϥ ⲛⲁϩⲁⲣⲉϩ ⲉⲣⲟ · ⲛ̄ⲧⲉⲡⲙⲉⲉⲩⲉ ⲉⲧⲟⲩⲁⲁⲃ ϯϩⲧⲏϥ ⲉⲣⲟ. ϫⲉⲉϥⲛⲁⲛⲁϩⲙⲉ ⲉϩⲱⲃ ⲛⲓⲙ ⲉϥϩⲟⲟⲩ[5]_ :

Chapter 02
========

Paragraph 01
----------
ⲡⲗⲏⲛ ϯϫⲱ ⲙ̄ⲙⲟⲥ ⲛⲉ ϫⲉⲉⲣⲧⲙ̄ϥⲓⲡⲓϩⲏⲧ ⲛ̄ⲥⲟϭ, ⲉⲃⲟⲗ ⲙ̄ⲙⲟ · ⲁⲩⲱ ⲛ̄ⲧⲉⲕⲁⲉⲡⲓⲥⲧⲏⲙⲏ ⲙ̄ⲙⲟ. ϯⲛⲁⲧⲣⲉⲡⲟⲩϩⲏⲧ ⲙ̄ⲕⲁϩ. ⲁⲩⲱ ⲛ̄ϯⲛⲁⲁⲛⲉⲭⲉ ⲙ̄ⲙⲟ ⲁⲛ · 

Paragraph 02
----------
ⲛ̄ⲧⲁⲡϫⲟⲉⲓⲥ ϫⲟⲟⲥ ϫⲉⲉⲧⲉⲧⲛ̄ϣⲁⲛⲙⲉⲣⲉⲛⲉⲧⲛ̄ⲉⲣⲏⲩ ⲟⲩⲟⲛ ⲛⲓⲙ ⲛⲁⲉⲓⲙⲉ, ϫⲉⲛ̄ⲧⲉⲧⲛ̄ⲛⲁⲙⲁⲑⲏⲧⲏⲥ[6]_ · ⲡⲉⲧⲙⲟⲥⲧⲉ ⲅⲁⲣ ⲙ̄ⲡⲉϥⲥⲟⲛ ⲉϥⲙⲟⲟϣⲉ ϩⲙ̄ⲡⲕⲁⲕⲉ, ⲉⲛϥ̄ⲥⲟⲟⲩⲛ ⲁⲛ ϫⲉⲉϥⲃⲏⲕ ⲉⲣⲱⲛ ϫⲉⲁⲡⲕⲁⲕⲉ ⲧⲱⲙ ⲛ̄ⲛⲉϥⲃⲁⲗ[7]_ ·

Paragraph 03
----------
ⲁⲩϫⲟⲟⲥ ⲇⲉ ⲟⲛ ϫⲉϣⲁⲣⲉⲟⲩⲥⲁⲃⲏ ⲛ̄ⲥϩⲓⲙⲉ ⲕⲉⲧⲟⲩⲏⲓ̈. ⲧⲉⲧⲛⲁⲣ̄ⲁⲑⲏⲧ ⲇⲉ ⲛⲁϣⲣ̄ϣⲱⲣϥ̄ ϩⲛ̄ⲛⲉⲥϭⲓϫ[8]_ · ⲉⲧⲉⲡⲁⲓ̈ ⲡⲉ · ϫⲉϣⲁⲣⲉⲧⲥⲁⲃⲏ ⲛ̄ⲥϩⲓⲙⲉ ⲕⲉⲧⲧⲉⲧϩⲓⲧⲟⲩⲱⲥ ϩⲛ̄ⲑⲟⲧⲉ ⲙ̄ⲡⲛⲟⲩⲧⲉ, ⲙⲛ̄ⲧⲁⲅⲁⲡⲏ ⲉⲧϩⲙ̄ⲡⲉⲥϩⲏⲧϥ ⲉϩⲟⲩⲛ ⲉⲧⲉⲥⲥⲱⲛⲉ, ⲙⲛ̄ⲛⲉⲥⲥⲛⲏⲩ ·

Paragraph 04
----------
ⲧⲉⲧⲛⲁⲣ̄ⲁⲑⲏⲧ ⲇⲉ ⲛ̄ⲧⲟϥ. ⲥⲛⲁϣⲣ̄ϣⲱⲣⲟⲩ ϩⲛ̄ⲛⲉⲥϣⲁϫⲉ ⲉⲧⲙⲉϩ ⲛ̄ⲥⲓϣⲉ, ϩⲓⲙⲟⲥⲧⲉ · ϩⲓⲡⲟⲛⲏⲣⲓⲁ · ϩⲓⲥⲱϣ · ⲛ̄ⲑⲉ ⲉⲧⲥⲏϩ ϫⲉⲟⲩϭⲉⲣⲱⲃ {ⲩ̄ⲟ̄} ⲛ̄ⲥⲱϣ ⲡⲉⲧϩⲛ̄ⲧ̄ⲧⲁⲡⲣⲟ ⲛ̄ⲛ̄ⲁⲑⲏⲧ[9]_ · ⲉⲧⲉⲛ̄ⲧⲟⲡⲉ · 

Paragraph 05
----------
ⲕⲁⲓ ⲅⲁⲣ ⲡⲉⲧⲙⲉ ⲙ̄ⲡⲱⲛϩ̄. ϥⲛⲁϯⲥⲟ ⲉⲣⲱϥ · ⲡⲉⲧⲧⲱⲕⲥ̄ ⲇⲉ ⲛ̄ⲧⲟϥ ⲛ̄ϩⲉⲛϣⲁϫⲉ. ⲛⲁⲟⲩϫⲁⲓ̈ ⲁⲛ[11]_ · ⲉⲣⲉⲙⲉⲉⲩⲉ, ⲉⲟⲩ ⲉⲣⲟ ⲛ̄ⲧⲉⲓ̈ϩⲉ. ⲛ̄ⲧⲉϩⲉⲗⲡⲓⲍⲉ ⲁⲛ ⲉⲉⲓ ⲉϩⲣⲁⲓ̈ ⲉⲛϭⲓϫ ⲙ̄ⲡⲛⲟⲩⲧⲉ · ϣⲁⲛⲧⲉⲟⲩ ϣⲱⲡⲉ ⲉⲣⲉⲟ ⲛ̄ⲁⲑⲏⲧ ⲛ̄ⲧⲉⲓ̈ϩⲉ ⲧⲏⲣⲥ̄ ·

Paragraph 06
----------
ⲉⲛⲧⲉⲣ̄ϩⲟⲧⲉ ⲁⲛ ϩⲏⲧϥ̄ ⲙ̄ⲡⲛⲟⲩⲧⲉ · ⲟⲩⲧⲉ ⲛ̄ⲧⲉϣⲓⲡⲉ ⲁⲛ ϩⲏⲧϥ̄ ⲛ̄ⲣⲱⲙⲉ[12]_ · ⲟⲩⲧⲉ ⲟⲛ ⲛ̄ⲧⲉⲙⲉⲉⲩⲉ ⲁⲛ ⲉⲃⲟⲗ ⲉⲡⲟⲥⲉ ⲛ̄ⲧⲟⲩⲯⲩⲭⲏ · ϫⲉϣⲁⲣⲉⲡⲁⲑⲏⲧ ⲡⲉϩⲧ̄ⲡⲉϥϭⲱⲛⲧ̄ ⲉⲃⲟⲗ ⲧⲏⲣϥ̄[13]_ · ⲁⲩⲱ ϫⲉⲧ̄ⲧⲁⲡⲣⲟ ⲙ̄ⲡⲁⲑⲏⲧ, ⲟⲩⲟⲩⲱϣϥ̄ ⲛⲁϥⲧⲉ · ⲁⲩⲱ ⲟⲩⲡⲁϣϥ̄ ⲛ̄ⲧⲉϥⲯⲩⲭⲏ ⲛⲉ ⲛⲉϥⲥⲡⲟⲧⲟⲩ[14]_ · 

Paragraph 07
----------
ⲛ̄ⲧⲉⲥⲟⲟⲩⲛ ⲁⲛ ϫⲉⲡⲉⲧⲥⲱϣ ⲙ̄ⲡⲣⲱⲙⲉ, ⲉⲧϭⲁⲓ̈ⲟ ⲙ̄ⲙ̄ⲙⲟϥ[15]_ · ⲉϥⲥⲱϣ ⲙ̄ⲡⲛⲟⲩⲧⲉ, ⲁⲩⲱ ⲉϥⲕⲁⲧⲁⲫⲣⲟⲛⲉⲓ ⲙ̄ⲙⲟϥ. ⲕⲁⲓ ⲅⲁⲣ ⲛ̄ⲧⲁⲩⲧⲁⲙⲓⲉⲡⲣⲱⲙⲉ ⲉϩⲛ̄ⲑⲉⲓⲕⲱⲛ ⲙ̄ⲡⲛⲟⲩⲧⲉⲡ[16]_ · ⲁⲩⲱ ⲛⲉⲓ̈ϩⲃⲏⲩⲉ ⲛ̄ⲧⲉⲓ̈ϩⲉ ⲛⲁⲡϫⲁϫⲉ ⲛⲉ ⲛ̄ⲇⲓⲁⲃⲟⲗⲟⲥ ⲉⲧⲫⲑⲟⲛⲉⲓ ⲉⲣⲟⲛ · ⲉϥϯⲛ̄ϣⲟⲧ ⲛ̄ϩⲏⲧ ⲛⲁⲛ ⲉϩⲟⲩⲛ ⲉⲛⲉⲣⲏⲩ {ⲩ̄ⲟ̄ⲁ̄} ⲙⲛ̄ⲟⲩⲙⲛ̄ⲧϫⲁⲥⲓϩⲏⲧ ⲉⲛⲛⲁϯϩⲏⲩ ⲉⲣⲟⲥ ⲁⲛ · ⲉⲡⲉⲓⲇⲏ ⲁⲩϫⲟⲟⲥ ϫⲉⲧⲙⲛ̄ⲧϫⲁⲥⲓϩⲏⲧ, ⲟⲩⲃⲟⲧⲉⲧⲉ ⲛ̄ⲛⲁϩⲣⲙ̄ⲡⲛⲟⲩⲧⲉ[17]_ · ⲁⲩⲱ ⲡⲛⲁϣⲧ̄ⲙ̄ⲙⲉ ⲙⲛ̄ⲡⲃⲁⲃⲉⲣⲱⲙⲉ · ⲡⲗⲟⲓⲙⲟⲥ ⲣⲛ̄ⲧϥ̄[18]_ :

Chapter 03
========

Paragraph 01
----------
ϩⲙ̄ⲡⲁⲓ̈ ⲅⲁⲣ ⲛ̄ⲧⲁϥϫⲟⲟⲥ ⲛ̄ϭⲓⲡⲣⲱⲙⲉ ⲙ̄ⲡⲛⲟⲩⲧⲉ ⲁⲡⲁ ⲁⲛⲧⲱⲛⲓⲟⲥ[19]_, ϫⲉⲉⲛϩⲙⲟⲟⲥ ⲙⲁⲩⲁⲁⲛ. ϣⲁⲩⲧⲣⲉϥϯϩⲁⲡ ⲉⲛⲉⲛⲉⲣⲏⲩ, ⲉⲛⲥⲉϩⲁⲧⲏⲛ ⲣⲱ ⲁⲛ · ⲙⲛ̄ⲛⲉⲩⲙⲛ̄ⲧⲣⲉϥⲥⲱϣ ⲉⲧⲟⲩⲛⲟⲩϫⲉ ⲙ̄ⲙⲟⲟⲩ[20]_ ⲉϩⲣⲁⲓ̈ ⲉⲡⲉⲛϩⲏⲧ ϩⲛ̄ⲟⲩⲙⲛ̄ⲧϫⲁⲥⲓϩⲏⲧ · ⲉⲛⲟ ⲛ̄ⲛⲁϣⲧ̄ϩⲏⲧ · ⲁⲩⲱ ⲉⲛⲥⲱϣ, ⲛ̄ⲛⲉⲛⲉⲣⲏⲩ · ⲉⲛⲟ ⲛ̄ϣⲟⲩϣⲟ ⲙⲛ̄ⲛⲉⲛⲉⲣⲏⲩ,   ϩⲙ̄ⲡⲉⲛϣⲁϫⲉ ⲉⲧⲛⲁϣⲧ̄ · ⲉⲛⲙⲟⲕϩ̄ ⲛ̄ϩⲏⲧ ⲛ̄ⲛⲁⲩ ⲛⲓⲙ · ⲉⲛϭⲛ̄ⲁⲣⲓⲕⲉ ⲉⲛⲉⲛⲉⲣⲏⲩ · ⲁⲩⲱ ⲉⲣⲟⲛ ⲙ̄ⲙⲓⲛ ⲙ̄ⲙⲟⲛ · ⲁⲛ · ⲉⲛⲙⲉⲉⲩⲉ ϫⲉⲉⲣⲉⲡϩⲓⲥⲉ ϣⲟⲟⲡ ⲛⲁⲛ ⲉⲃⲟⲗ ϩⲓⲧⲛ̄ⲛⲉⲛⲉⲣⲏⲩ[21]_ · ⲉⲛⲟ ⲛ̄ⲣⲉϥϯϩⲁⲡ ⲉⲛⲉⲧⲟⲩⲟⲛϩ̄ ⲉⲃⲟⲗ · ⲉⲣⲉⲡⲥⲟⲟⲛⲉ ⲧⲏⲣϥ̄ ϣⲟⲟⲡ ϩⲓϩⲟⲩⲛ ⲙ̄ⲡⲏⲓ̈ · ⲙⲛ̄ϩⲉⲛϯⲧⲱⲛ · ⲙⲛ̄ϩⲉⲛϩⲁⲓⲣⲉⲥⲓⲥ, ⲉⲛϯ ⲙⲛ̄ⲛⲉⲛⲉⲣⲏⲩ ⲛ̄ϩⲏⲧⲟⲩ[22]_, ϣⲁⲛⲧⲛ̄ⲧⲁϩⲉ, ⲡⲉⲛ{ⲩ̄ⲟ̄ⲃ̄}ϣⲁϫⲉ ⲉⲣⲁⲧϥ̄ · 

Paragraph 02
----------
ⲉⲧⲃⲉⲡⲁⲓ̈ ϯϩⲟⲙⲟⲗⲟⲅⲉⲓ ⲛⲉ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲛⲟⲩⲧⲉ ϫⲉⲉϣⲱⲡⲉ ⲛ̄ⲧⲉⲛⲁⲥⲁϩⲱ ⲁⲛ ⲉⲃⲟⲗ ⲛ̄ⲧⲉⲓ̈ⲙⲛ̄ⲧⲣⲉϥⲥⲱϣ. ⲧⲉⲛⲁⲥⲉⲓ ϩⲱⲱⲧⲉ ⲙ̄ⲡⲟⲩⲙ̄ⲕⲁϩ ⲛ̄ϩⲏⲧ · ⲕⲁⲓ ⲅⲁⲣ ⲉⲓ̈ϥⲓⲣⲟⲟⲩϣ ϩⲁⲣⲟ ⲛ̄ⲧⲉⲓ̈ϩⲉ · ⲉⲓ̈ⲟⲩⲱϣ ⲁⲛ ⲉⲧⲣⲉⲛⲥⲱⲧⲙ̄ ⲉⲡⲟⲩⲡⲉⲑⲟⲟⲩ ⲟⲩⲧⲉ ⲉⲧⲣⲉⲩⲧⲁⲩⲉⲡⲟⲩⲣⲁⲛ ⲕⲁⲕⲱⲥ · ⲁⲩⲱ ⲟⲛ ϫⲉⲛ̄ⲛⲉⲟⲩⲟⲥⲉ ϣⲱⲡⲉ ⲛⲉ :
	
Paragraph 03
----------
ⲧⲉⲛⲟⲩ ϭⲉ ϯⲡⲟⲩϩⲏⲧ ⲉⲧⲉⲥⲃⲱ · ⲁⲩⲱ ⲛ̄ⲧⲉⲥⲟⲃⲧⲉ ⲛ̄ⲛⲟⲩⲙⲁⲁϫⲉ ⲉⲛϣⲁϫⲉ ⲛ̄ⲧⲁⲓⲥⲑⲏⲥⲓⲥ[23]_ · ϫⲉⲕⲁⲥ ⲉⲣⲉⲟⲩⲧⲱⲕ ⲛ̄ϩⲏⲧ ϣⲱⲡⲉ ⲛⲉ ⲉϫⲙ̄ⲡⲛⲟⲩⲧⲉ[24]_ · ⲁⲩⲱ ⲙⲁⲣⲉⲛⲟⲩⲃⲁⲗ ϭⲱϣⲧ̄ ⲉⲛⲉⲧⲥⲟⲩⲧⲱⲛ · ⲛ̄ⲧⲉⲛⲟⲩⲃⲟⲩϩⲉ ⲉⲓⲱⲣⲙ̄ ⲉⲛⲙⲛ̄ⲧⲙⲉ[25]_ · ⲧⲁⲣⲉⲉⲓⲙⲉ ⲉⲡⲉⲧⲉϣϣⲉ · ⲁⲩⲱ ⲛ̄ⲧⲉⲛⲟⲓ̈ ϫⲉⲟⲩⲥⲁⲃⲉ ⲡⲉ ⲡⲉⲧϯⲥⲟ ⲉⲛⲉϫⲟⲩϣⲁϫⲉ ⲉⲃⲟⲗ ⲉϥⲛⲁϣⲧ̄ · ⲟⲩⲥⲁⲃⲉ ⲇⲉ ⲡⲉ ⲡⲣⲱⲙⲉ ⲛ̄ϩⲁⲣϣ̄ϩⲏⲧ[26]_. 

Paragraph 04
---------
ⲉⲧⲃⲉⲡⲁⲓ̈ ⲧⲉⲓ̈ⲙⲛ̄ⲧⲣⲉϥⲥⲱϣ · ϫⲉⲁⲩϫⲟⲟⲥ ϫⲉⲛⲉⲥⲡⲟⲧⲟⲩ ⲙ̄ⲡⲁⲑⲏⲧ ⲛⲁⲛ̄ⲧϥ̄ ⲉϩⲉⲛⲡⲉⲧ{ⲩ̄ⲟ̄ⲅ̄}ϩⲟⲟⲩ · ⲉⲣⲉⲧⲉϥⲧⲁⲡⲣⲟ ⲇⲉ ⲉⲧⲛⲁϣⲧ̄ ⲉⲡⲓⲕⲁⲗⲉⲓ ⲙ̄ⲡⲙⲟⲩ[27]_ ·

Paragraph 05
---------
ⲉⲧⲃⲉⲡⲁⲓ̈ ⲙ̄ⲡⲣ̄ϣⲱⲡⲉ ⲛ̄ⲁⲑⲏⲧ. ⲁⲗⲗⲁ ⲉⲓⲙⲉ ϫⲉⲟⲩ ⲡⲉ ⲡⲟⲩⲱϣ ⲙ̄ⲡϫⲟⲉⲓⲥ[28]_. ⲁⲩⲱ ⲛ̄ⲧⲉⲛⲁⲩ ϫⲉⲁϣⲧⲉ ⲧⲉϩⲓⲏ ⲉⲧⲛⲁⲛⲟⲩⲥ, ⲛ̄ⲧⲉⲙⲟⲟϣⲉ ⲛ̄ϩⲏⲧⲥ̄. ϫⲉⲕⲁⲥ ⲉⲣⲁϭⲓⲛⲉ ⲛ̄ⲟⲩⲧⲃ̄ⲃⲟ ⲛ̄ⲧⲟⲩⲯⲩⲭⲏ[29]_ ·

Chapter 04
========

Paragraph 01
----------
ⲁⲩϫⲟⲟⲥ ⲅⲁⲣ ϫⲉⲡⲗⲁⲥ ⲟⲩⲕⲟⲩⲓ̈ ⲙ̄ⲙⲉⲗⲟⲥ ⲡⲉ, ⲁⲩⲱ ϥϫⲉⲛⲟϭ, ⲛ̄ϣⲁϫⲉ[30]_ · ⲁⲩⲱ ϫⲉϣⲁⲣⲉⲟⲩⲕⲟⲩⲓ̈ ⲛ̄ⲕⲱϩⲧ̄ ϫⲉⲣⲉⲟⲩⲛⲟϭ, ⲛ̄ϩⲩⲗⲏ · ⲡⲗⲁⲥ ϩⲱⲱϥ ⲟⲩⲕⲱϩⲧ̄ ⲡⲉ[31]_ · ⲡⲁⲓ̈ ⲉⲧϫⲱϩⲙ̄ ⲙ̄ⲡⲥⲱⲙⲁ ⲧⲏⲣϥ̄. ⲁⲩⲱ ⲉⲧⲧⲙ̄ϩⲟ ⲙ̄ⲡⲉⲧⲣⲟⲭⲟⲥ ⲙ̄ⲡⲉϫⲡⲟ[32]_ · ⲡⲁⲓ̈ ⲉⲧϣⲧⲣ̄ⲧⲱⲣ ⲉⲑⲟⲟⲩ ⲉⲧⲙⲉϩ ⲙ̄ⲙⲁⲧⲟⲩ, ⲛ̄ⲣⲉϥⲙⲟⲩⲟⲩⲧ · ϩⲣⲁⲓ̈ ⲛ̄ϩⲏⲧϥ̄ ⲧⲛ̄ⲥⲙⲟⲩ ⲉⲡⲛⲟⲩⲧⲉ ⲡⲓⲱⲧ · ⲁⲩⲱ ϩⲣⲁⲓ̈ ⲛ̄ϩⲏⲧϥ̄ ⲧⲛ̄ⲥⲁϩⲟⲩ, ⲛ̄ⲛ̄ⲣⲱⲙⲉ. ⲛⲁⲓ̈ ⲉⲛⲧⲁⲩⲧⲁⲙⲓⲟⲟⲩ, ⲕⲁⲧⲁⲡⲉⲓⲛⲉ, ⲙ̄ⲡⲛⲟⲩⲧⲉ[33]_ ·

Paragraph 02
----------
ⲁⲩⲧⲁⲙⲟⲛ ϫⲉⲛ̄ϣϣⲉ ⲁⲛ ⲉⲧⲣⲉⲛⲁⲓ̈ ϣⲱⲡⲉ ⲛ̄ⲧⲉⲓ̈ϩⲉ[34]_ · ⲁⲩⲱ ϫⲉⲙⲏⲧⲓ ϣⲁⲣⲉϩⲟⲃⲛⲉ[35]_ ⲧⲁⲩⲟ ⲉϩⲣⲁⲓ̈ ϩⲛ̄ⲧⲉⲓ̈ⲙⲟⲩⲛⲉ ⲛ̄ⲟⲩⲱⲧ ⲙ̄ⲡⲙⲟⲟⲩ ⲉⲧϩⲟⲗϭ̄ ⲙⲛ̄ⲡⲉⲧⲙⲟⲗϩ̄[36]_. ⲏ ϫⲉⲙⲏ ⲟⲩⲛ̄ϭⲟⲙ ⲉⲧⲣⲉⲟⲩ{ⲩ̄ⲟ̄ⲇ̄}ⲃⲱ ⲛ̄ⲕⲛ̄ⲧⲉ ⲧⲉⲩⲉϫⲟⲉⲓⲧ, ⲉⲃⲟⲗ · ⲏ ⲛ̄ⲧⲉⲟⲩⲃⲱ ⲛ̄ⲉⲗⲟⲟⲗⲉ, ⲧⲁⲩⲉⲕⲛ̄ⲧⲉ, ⲉⲃⲟⲗ · ⲟⲩⲧⲉ ⲛ̄ⲛⲉϣⲙⲗϩ̄, ⲣ̄ⲙⲟⲟⲩ ⲉϥϩⲟⲗϭ̄[37]_ · 

Paragraph 03
----------
ⲉϥϫⲱ ⲙ̄ⲡⲁⲓ̈ ϫⲉⲥⲱⲛⲧ̄ ⲛⲓⲙ ⲉⲛⲧⲁⲡⲛⲟⲩⲧⲉ ⲧⲁⲙⲓⲟⲟⲩ ⲙⲉⲩϣⲓⲃⲉ ⲙ̄ⲡⲉⲩⲥⲙⲟⲧ ⲛ̄ⲑⲉ ⲉⲛⲧⲁϥⲥⲟⲛⲧⲟⲩ ⲙ̄ⲙⲟⲥ · ⲡⲣⲱⲙⲉ ⲇⲉ ⲛ̄ⲧⲟϥ ϥⲡⲱⲱⲛⲉ ⲕⲁⲧⲁⲥⲏⲩ ⲁⲩⲱ ⲕⲁⲧⲁⲕⲁⲓⲣⲟⲥ ⲉⲃⲟⲗ ϩⲙ̄ⲡ̄ⲡⲉⲧⲛⲁⲛⲟⲩϥ. ⲉⲡ̄ⲡⲉⲑⲟⲟⲩ · ϥⲉⲓⲣⲉ ⲙ̄ⲡⲃⲟⲗ ⲙ̄ⲡⲟⲩⲉϩⲥⲁϩⲛⲉ, ⲙ̄ⲡⲛⲟⲩⲧⲉ ⲉⲛⲧⲁϥϩⲱⲛ ⲙ̄ⲙⲟϥ ⲉⲧⲟⲟⲧϥ̄ · ⲁⲩⲱ ϥϣⲓⲃⲉ ⲛ̄ⲧⲉϥⲯⲩⲥⲓⲥ, ⲡⲁⲣⲁⲑⲉ ⲉⲛⲧⲁⲡϫⲟⲉⲓⲥ ⲡⲛⲟⲩⲧⲉ ⲧⲟϣϥ̄ ⲙ̄ⲙⲟⲥ ·

Paragraph 04
----------
ⲡⲥⲱⲛⲧ̄ ⲧⲏⲣϥ̄ ϩⲩⲡⲟⲧⲁⲥⲥⲉ ⲙ̄ⲡⲛⲟⲩⲧⲉ · ⲉⲓⲧⲉ ⲛ̄ⲧⲟⲟⲩ. ⲙⲛ̄ⲛ̄ⲥⲓⲃⲧ̄ · ⲉⲓⲧⲉ ⲑⲁⲗⲁⲥⲥⲁ · ⲙⲛ̄ⲛⲓⲉⲣⲱⲟⲩ · ⲁⲩⲱ ⲡⲕⲁϩ ⲙⲛ̄ⲧⲟⲓⲕⲟⲩⲙⲉⲛⲏ · ⲁⲩⲱ ϩⲙ̄ⲡⲉϥϣⲁϫⲉ, ⲛ̄ⲧⲁⲙ̄ⲡⲏⲩⲉ ⲧⲁϫⲣⲟ · ⲁⲩⲱ ⲛⲉⲩϭⲟⲙ ⲧⲏⲣⲟⲩ, ϩⲙ̄ⲡⲉⲡ̄ⲛ̄ⲁ̄ ⲛ̄ⲣⲱϥ[38]_ ·

Paragraph 05
----------
ⲙ̄ⲡⲟⲩⲣ̄ⲡⲃⲟⲗ ⲛ̄ⲛⲉⲩⲧⲟϣ · ⲁⲩⲱ ⲡⲣⲏ ⲙⲛ̄ⲡⲟⲟϩ ⲙⲛ̄ⲛ̄ⲥⲓⲟⲩ, ⲙ̄ⲡⲟⲩϣⲓⲃⲉ ⲛ̄ⲑⲉ ⲉⲛⲧⲁϥⲧⲟϣⲟⲩ ⲙ̄ⲙⲟⲥ · ⲁⲗⲗⲁ ⲥⲉϫⲱⲕ ⲉⲃⲟⲗ {ⲩ̄ⲟ̄ⲉ̄} ⲛ̄ⲧⲉⲩⲗⲓⲧⲟⲩⲣⲅⲉⲓⲁ ⲉⲩⲣ̄ⲟⲩⲟⲉⲓⲛ ⲉⲡⲥⲱⲛⲧ̄ ⲧⲏⲣϥ̄ ·

Paragraph 06
----------
ⲁⲛⲟⲛ ⲇⲉ ⲛⲓⲉⲃⲓⲏⲛ, ⲁⲩⲱ ⲛⲓⲧⲁⲗⲁⲓⲡⲱⲣⲟⲥ ⲛ̄ⲣⲱⲙⲉ ⲛ̄ⲣⲉϥⲣ̄ⲛⲟⲃⲉ · ⲧⲛ̄ⲡⲱⲱⲛⲉ, ⲁⲩⲱ ⲧⲛ̄ⲣ̄ⲡⲃⲟⲗ ⲛ̄ⲛⲉⲛⲧⲟϣ · ⲁⲩⲱ ⲧⲛ̄ⲕⲱ ⲛ̄ⲥⲱⲛ ⲙ̄ⲡⲛⲟⲙⲟⲥ ⲙ̄ⲡⲛⲟⲩⲧⲉ ⲙⲛ̄ⲛⲉϥⲉⲛⲧⲟⲗⲏ ⲉⲛⲧⲁϥϩⲱⲛ ⲙ̄ⲙⲟⲟⲩ ⲉⲧⲟⲟⲧⲛ̄. ⲉⲛⲡⲁⲣⲁⲃⲁ ⲙ̄ⲙⲟⲟⲩ, ϩⲛ̄ⲟⲩⲙⲛ̄ⲧⲁⲧϩⲟⲧⲉ · ⲙⲛ̄ⲟⲩⲙⲛ̄ⲧⲁⲧϣⲓⲡⲉ ·

Paragraph 07
----------
ⲛ̄ⲑⲉ ⲉⲧⲥⲏϩ ϫⲉⲕⲁⲧⲁⲡⲉⲕⲛ̄ϣⲟⲧ ⲇⲉ ⲙⲛ̄ⲡⲉⲕϩⲏⲧ ⲉⲧⲉⲛϥ̄ⲙⲉⲧⲁⲛⲟⲉⲓ ⲁⲛ, ⲉⲕⲥⲱⲟⲩϩ ⲛⲁⲕ ⲉϩⲟⲩⲛ ⲛ̄ⲟⲩⲟⲣⲅⲏ ϩⲙ̄ⲡⲉϩⲟⲟⲩ ⲛ̄ⲧⲟⲣⲅⲏ ⲙⲛ̄ⲡϭⲱⲗⲡ̄ ⲉⲃⲟⲗ ⲙ̄ⲡϩⲁⲡ ⲙ̄ⲙⲉ ⲙ̄ⲡⲛⲟⲩⲧⲉ, ⲡⲁⲓ̈ ⲉⲧⲛⲁⲧⲱⲱⲃⲉ ⲙ̄ⲡⲟⲩⲁ ⲡⲟⲩⲁ ⲕⲁⲧⲁⲛⲉϥϩⲃⲏⲟⲩⲉ[39]_ :

Chapter 05
========

Paragraph 01
----------
ⲉⲧⲃⲉⲡⲁⲓ̈ ϭⲉ ⲣⲟⲉⲓⲥ, ⲁⲩⲱ ⲛ̄ⲧⲉⲥⲁϩⲱ ⲉⲃⲟⲗ ⲛ̄ⲛⲓⲙⲓϣⲉ, ⲙⲛ̄ⲛⲓϯⲧⲱⲛ · ⲛ̄ⲥⲉϯϩⲏⲩ ⲅⲁⲣ ⲁⲛ ⲁⲩⲱ ⲥⲉϣⲟⲩⲉⲓⲧ ·

Paragraph 02
----------
ϩⲉⲛⲟⲥⲉ ⲇⲉ ⲛⲉ ⲁⲩⲱ ϩⲉⲛϣⲟⲣϣⲣ̄ⲛⲉ ⲛ̄ⲛⲉⲯⲩⲭⲏ ⲛ̄ⲛⲉⲧⲟⲩⲉϣⲡⲉⲩⲟⲩϫⲁⲓ̈ · ⲁⲩⲱ ⲉⲧⲙⲉ ⲙ̄ⲡⲛⲟⲩⲧⲉ ⲙⲛ̄ⲡⲉⲛϫⲟⲉⲓⲥ ⲓ̄ⲥ̄ · ⲡⲁⲓ̈ ⲉⲛⲧⲁϥⲧⲁⲁϥ ⲛ̄ⲥⲱⲧⲉ ϩⲁⲟⲩⲛ ⲛⲓⲙ[40]_ ⲁⲩⲱ ⲁϥⲙⲟⲩ, ⲉⲧⲃⲏ{ⲩ̄ⲟ̄ⲋ̄ quire ⲗ̄ ends}ⲏⲧⲛ̄. ϫⲉⲕⲁⲥ ⲉϥⲉⲥⲟⲧⲛ̄ ⲉⲃⲟⲗ ϩⲛ̄ⲁⲛⲟⲙⲓⲁ ⲛⲓⲙ · ⲁⲩⲱ ⲛϥ̄ⲧⲃ̄ⲃⲟⲛ ⲛⲁϥ ⲛ̄ⲟⲩⲗⲁⲟⲥ · ⲉϥⲧⲟⲩⲏⲧ · ⲛ̄ⲣⲉϥⲕⲱϩ ⲉϩⲉⲛϩⲃⲏⲩⲉ ⲉⲛⲁⲛⲟⲩⲟⲩ[41]_ · ⲛⲁⲓ̈ ⲉⲛⲧⲁⲡⲛⲟⲩⲧⲉ ⲥⲃ̄ⲧⲱⲧⲟⲩ, ϫⲉⲕⲁⲥ ⲉⲛⲉⲙⲟⲟϣⲉ ϩⲣⲁⲓ̈ ⲛ̄ϩⲏⲧⲟⲩ[42]_ : 

Paragraph 03
----------
ⲉⲧⲃⲉⲡⲁⲓ̈ ⲁⲅⲱⲛⲓⲍⲉ ⲉⲣⲟ. ⲉⲙⲡⲁⲧⲉⲙⲟⲩ · ⲁⲩⲱ ⲛ̄ⲧⲉⲣⲟⲉⲓⲥ ⲉⲡⲟⲩϩⲓⲥⲉ ⲛⲉ ⲉⲧⲙ̄ⲧⲁⲕⲟϥ ⲉⲙⲡⲁⲧⲥ̄ⲉⲓ ⲛ̄ϭⲓⲧⲉⲩⲛⲟⲩ ⲧⲁⲓ̈ ⲉⲧⲟⲩⲛⲁⲧⲱⲕⲙ̄ ⲛ̄ⲧⲉⲯⲩⲭⲏ ⲙ̄ⲡⲟⲩⲁ ⲡⲟⲩⲁ, ⲉϩⲣⲁⲓ̈ ⲛ̄ϩⲏⲧϥ̄ · ⲛ̄ⲧⲉⲓ̈ϩⲉ ⲅⲁⲣ ⲛ̄ⲧⲁⲩϫⲟⲟⲥ ϫⲉⲥⲃ̄ⲧⲉⲛⲉⲕϩⲃⲏⲟⲩⲉ, ⲉⲧⲉϩⲓⲏ[43]_ · ⲉⲧⲉⲡⲁⲓ̈ ⲡⲉ ϫⲉⲥⲃ̄ⲧⲉⲛⲉⲕϩⲃⲏⲟⲩⲉ, ⲉⲧⲉⲕϭⲓⲛⲉⲓ ⲉⲃⲟⲗ ϩⲛ̄ⲥⲱⲙⲁ :
	
Paragraph 04
----------
ⲡϫⲟⲓ̈ⲥ ⲉϥⲉϯⲑⲉ ⲛⲉ ⲁⲩⲱ ⲛϥ̄ⲧⲁⲁⲥ ⲛⲁⲛ ⲧⲏⲣⲛ̄ ϩⲓⲟⲩⲥⲟⲡ ⲉⲧⲣⲉⲛⲥⲁϩⲱⲛ ⲉⲃⲟⲗ ⲙ̄ⲡⲡⲉⲧϩⲟⲟⲩ · ⲛ̄ⲧⲛ̄ⲉⲓⲣⲉ ⲙ̄ⲡ̄ⲡⲉⲧⲛⲁⲛⲟⲩϥ[44]_. ⲉⲙⲡⲁⲣϥ̄ⲉⲓ ⲛ̄ϭⲓⲡⲕⲁⲓⲣⲟⲥ, ⲉⲩϣⲁϫⲉ ⲉϥϫⲱⲕ ⲉⲃⲟⲗ ⲁⲩⲱ ⲉϥϣⲱⲱⲧ ⲡⲉⲧⲉⲣⲉⲡⲛⲟⲩⲧⲉ ⲛⲁⲁⲁϥ ϩⲓϫⲙ̄ⲡⲕⲁϩ[45]_  ·

Paragraph 05
--------
ⲉϥⲛⲁⲕⲣⲓⲛⲉ ⲅⲁⲣ ⲛ̄ⲧⲟⲓⲕⲟⲩⲙⲉⲛⲏ ϩⲛ̄ⲟⲩⲇⲓⲕⲁⲓⲟⲥⲩⲛⲏ · ⲁⲩⲱ ⲛ̄ⲗⲁⲟⲥ ϩⲛ̄ⲟⲩⲥⲟⲟⲩⲧⲛ̄[46]_ · ⲛⲉⲛⲧⲁⲩⲉⲓⲣⲉ ⲛ̄ⲙ̄ⲡⲉⲧⲛⲁⲛⲟⲩϥ. ⲉⲩⲁⲛⲁⲥⲧⲁⲥⲓⲥ ⲛ̄{ⲩ̄ⲟ̄ⲍ̄ quire ⲗ̄ⲁ̄}ⲱⲛϩ̄. ⲛⲉⲛⲧⲁⲩⲉⲓⲣⲉ ⲛ̄ⲙ̄ⲡⲉⲑⲟⲟⲩ, ⲉⲩⲁⲛⲁⲥⲧⲁⲥⲓⲥ ⲛⲕⲣⲓⲥⲓⲥ[47]_ :