
------------------------------------------------------
22. *To Mary, Sister of Matai*
------------------------------------------------------

ⲧⲟⲩ ⲁⲩⲧⲟⲩ

Chapter 01
========
Paragraph 01
------
ⲛ̄ⲧⲟ ⲇⲉ ϩⲱⲱⲧⲉ ⲙⲁⲣⲓⲁ ⲧⲥⲱⲛⲉ ⲙ̄ⲙⲁⲧⲁⲓ̈ · ⲧⲉⲛⲁϥⲓⲧⲉⲓ̈ⲙⲛ̄ⲧⲛⲁϣⲧ̄ϩⲏⲧ ⲁⲛ ⲉⲃⲟⲗ ⲙ̄ⲙⲟ ⲙⲛ̄ⲧⲉⲓ̈ⲙⲛ̄ⲧϫⲁⲥⲓϩⲏⲧ , ⲉⲧⲉⲛⲁϯϩⲏⲩ ⲉⲣⲟⲥ ⲁⲛ · ⲛ̄ⲧⲉⲥⲱⲧⲙ̄ ⲁⲛ ϫⲉⲡⲛⲁϣⲧ̄ϩⲏⲧ ⲛⲁⲥⲉⲓ ⲛ̄ⲛⲉϥϩⲓⲟⲟⲩⲉ ⲙⲁⲩⲁⲁϥ · 

Paragraph 02
------
ⲁⲩⲱ ⲟⲛ ϫⲉⲡⲛⲁϣⲧ̄ϩⲏⲧ ⲛⲁⲧⲱⲙⲧ̄ ⲁⲛ ⲉⲡⲉⲧⲛⲁⲛⲟⲩϥ · ⲁⲩⲱ ⲟⲛ ϫⲉⲉⲣⲉⲡⲣⲱⲙⲉ ⲛ̄ⲁⲑⲏⲧ ϣⲓⲕⲉ ⲛⲁϥ ⲛ̄ϩⲉⲛⲡⲉⲑⲟⲟⲩ . ⲉϥⲥⲱⲟⲩϩ ⲇⲉ ⲉϩⲟⲩⲛ ⲛ̄ⲟⲩⲕⲱϩⲧ̄ ϩⲓⲛⲉϥⲥⲡⲟⲧⲟⲩ ·

Paragraph 03
------
ⲉⲧⲃⲉⲡⲁⲓ̈ ϯϫⲱ ⲙ̄ⲙⲟⲥ ⲛⲉ ⲧⲁⲧⲥⲃⲱ · ϫⲉⲉϣⲱⲡⲉ ⲧⲉⲛⲁϥⲓⲧⲉⲓ̈ⲙⲛ̄ⲧⲁⲧⲃⲁⲗ ⲁⲛ ⲉⲃⲟⲗ ⲙ̄ⲙⲟ ϯⲛⲁⲧⲣⲉⲡⲟⲩϩⲏⲧ ⲙ̄ⲕⲁϩ ·

Paragraph 04
------
ⲙⲏ ⲟⲩⲕⲟⲩⲓ̈ ⲛⲉⲡⲉ ϯⲁⲅⲱⲛ ⲛ̄ⲛ̄ⲣⲱⲙⲉ · ⲁⲩⲱ ⲛ̄ⲁϣ ⲛ̄ϩⲉ ⲉⲣⲉϯⲁⲅⲱⲛ ⲙ̄ⲡϫⲟⲉⲓⲥ ϩⲙ̄ⲡⲟⲩⲙⲓϣⲉ ⲙⲛ̄ⲡⲟⲩϯⲧⲱⲛ · ⲙⲛ̄ⲧⲟⲩⲙⲛ̄ⲧⲁⲧⲥⲱⲧⲙ̄ · ⲉⲣⲃⲱⲱⲣⲉ ⲙ̄ⲡⲛⲁ ⲙ̄ⲡⲛⲟⲩⲧⲉ ⲉⲃⲟⲗ ⲙ̄ⲙⲟ · ⲁⲩⲱ ⲉⲣⲥⲱϣ ⲛ̄ⲧⲟⲩⲯⲩⲭⲏ ⲙ̄ⲙⲓⲛ ⲙ̄ⲙⲟ ϩⲛ̄ⲧⲟⲩⲙⲛ̄ⲧⲣⲉϥⲕⲱⲙϣ̄ ⲙⲛ̄ⲡⲟⲩϩⲙ̄ϩⲙ̄ ⲉϫⲛ̄ⲛⲉⲧⲛ̄ⲉⲓⲟⲧⲉ ⲉⲧϥⲓⲣⲟⲟⲩϣ ϩⲁⲣⲱⲧⲛ̄ ⲛ̄ⲛⲁⲩ ⲛⲓⲙ · ⲁⲩⲱ ⲉⲧϯⲛⲁⲁⲕⲉ ϩⲁⲛⲉⲧⲙ̄ⲯⲩⲭⲏ · ϫⲉⲁⲣⲁ ⲡⲛⲟⲩⲧⲉ ⲛⲁ ϯ ⲛⲁⲩ ⲛ̄ⲟⲩⲙⲉⲧⲁⲛⲟⲓⲁ ⲉⲡⲥⲟⲟⲩⲛ ⲛ̄ⲧⲙⲉ . ⲁⲩⲱ ⲛ̄ⲧⲉⲧⲛ̄ⲛⲏⲫⲉ ⲉⲃⲟⲗ ϩⲛ̄ⲛ̄ϭⲟⲣϭⲥ̄ ⲙ̄ⲡⲇⲓⲁⲃⲟⲗⲟⲥ ·

Paragraph 05
------
ⲁⲩⲱ ϭⲉ ⲙ̄ⲡⲛ̄ⲁⲓⲥⲑⲁⲛⲉ · ⲏ ⲉⲛⲉⲟⲩⲛ̄ⲉⲡⲓⲥⲧⲏⲙⲏ ⲙ̄ⲙⲟ · ⲛⲉⲣⲁⲱϣ ⲉⲃⲟⲗ ϩⲛ̄ⲧⲙⲏⲧⲉ ⲛ̄ⲛⲉⲥⲛⲏⲩ ϫⲉⲗⲱⲟⲩ , ⲗⲱⲟⲩ ⲉⲓ̈ⲛⲁⲃⲱⲕ ⲉⲡⲙⲁ ⲛ̄ⲛⲁϣⲏⲣⲉ , ϩⲛ̄ⲧⲟⲩⲙⲛ̄ⲧⲛⲁϣⲧ̄ⲙⲁⲕϩ̄ ⲙⲛ̄ⲧⲟⲩⲙⲛ̄ⲧⲃⲁⲃⲉⲣⲱⲙⲉ · ϫⲉⲛ̄ϯⲛⲁ ⲁⲛ ⲉⲡⲙⲁ ⲙ̄ⲡⲣⲟ ⲉϫⲓⲉⲡⲓⲧⲓⲙⲓⲁ ·

Paragraph 06
------
ⲏ ⲛ̄ⲧⲁⲣⲣ̄ⲁⲧⲥⲱⲧⲙ̄ ⲁⲛ ⲛ̄ⲥⲁⲡⲉⲛϣⲁϫⲉ ⲛ̄ⲧⲉⲓ̈ϩⲉ . ⲁⲛⲟⲛ ⲁⲛ ⲡⲉⲛⲧⲁⲛϫⲟⲟⲥ ϫⲉⲙⲁⲣⲟⲩⲃⲱⲕ ⲉⲡⲙⲁ ⲙ̄ⲡⲣⲟ ⲛ̄ⲥⲉϫⲓⲉⲡⲓⲧⲓⲙⲓⲁ · ⲙⲏ ⲅⲁⲣ ⲛ̄ⲧⲁⲛⲁⲁⲥ ⲁⲛ ⲉⲟⲩϩⲏⲩ ⲛⲏⲧⲛ̄ . ⲧⲁⲣⲉⲡⲛⲟⲩⲧⲉ ⲕⲱ ⲛⲏⲧⲛ̄ ⲉⲃⲟⲗ ⲛϥ̄ϣⲉⲡⲡⲉⲧⲛ̄ϣⲗⲏⲗ ⲉⲣⲟϥ ϫⲉⲁⲛⲟⲛ ϩⲉⲛⲧⲁⲗⲁⲓⲡⲱⲣⲟⲥ · ⲛ̄ⲧⲛ̄ⲥⲟⲟⲩⲛ ⲁⲛ ϫⲉⲉⲛⲛⲏⲩ ⲉϩⲣⲁⲓ̈ ⲉⲛϭⲓϫ ⲙ̄ⲡⲛⲟⲩⲧⲉ ⲛ̄ⲁϣ ⲛ̄ϩⲉ ·

Paragraph 07
------
ⲉⲛⲉⲛ̄ⲧⲉⲟⲩⲁⲑⲏⲧ ⲅⲁⲣ ⲁⲛ ⲡⲉ · ⲛⲉⲣⲁϫⲟⲟⲥ ϫⲉⲉⲓ̈ⲛⲁⲃⲱⲕ ⲉⲡⲙⲁ ⲛ̄ⲛⲁϣⲏⲣⲉ · ⲉⲩⲧⲱⲛ ϩⲱⲱϥ ⲛⲟⲩϣⲏⲣⲉ , ⲉⲛⲉⲙ̄ⲡⲟⲩⲣ̄ⲡⲉⲑⲟⲟⲩ ⲅⲁⲣ , ⲛⲉⲩⲛⲁⲃⲱⲕ ⲉⲡⲧⲁⲕⲟ · ⲛ̄ⲧⲟ ϩⲱⲱⲧⲉ ⲉⲣⲉⲟⲩⲱϣ ⲉⲃⲱⲕ ⲉⲡⲧⲁⲕⲟ ⲉⲧⲉⲣⲉⲛⲉⲧⲙ̄ⲙⲁⲩ ⲛ̄ϩⲏⲧϥ̄ . ⲉⲃⲟⲗ ϫⲉⲑⲟⲧⲉ ⲙ̄ⲡⲛⲟⲩⲧⲉ ⲟⲩⲏⲩ ⲙ̄ⲙⲟ . ⲁⲩⲱ ⲛ̄ⲧⲉⲉⲓⲣⲉ ⲁⲛ ⲙ̄ⲡⲙⲉⲉⲩⲉ ⲛ̄ⲧⲟⲩϩⲁⲏ ·

Paragraph 08
------
ⲙⲏ ⲉⲣⲕⲁⲧⲁⲫⲣⲟⲛⲉⲓ ⲁⲛ ⲛ̄ⲧⲉⲓ̈ϩⲉ ⲙ̄ⲡⲉϩⲙⲟⲧ ⲙ̄ⲡⲛⲟⲩⲧⲉ · ⲁⲩⲱ ⲉⲣⲥⲱϣϥ̄ ⲛ̄ⲧⲉⲭⲁⲣⲓⲥ ⲉⲛⲧⲁϥⲁⲁⲥ ⲛⲙ̄ⲙⲉ ⲙⲁⲩⲁⲁⲧⲉ ⲁⲛ · ⲁⲗⲗⲁ ⲛⲙ̄ⲙⲁⲛ ⲧⲏⲣⲛ̄ , ⲉⲁϥⲛ̄ⲧⲛ̄ ⲉⲃⲟⲗ ϩⲛ̄ⲧⲉϩⲣⲱ ⲙ̄ⲡⲉⲛⲓⲡⲉ ⲉⲧⲉⲡⲕⲟⲥⲙⲟⲥ ⲡⲉ · ⲉⲁϥⲥⲟⲧⲛ̄ ⲉⲃⲟⲗ ϩⲛ̄ⲧⲙⲏⲧⲉ ⲙ̄ⲡⲧⲁⲕⲟ ·

Paragraph 09
------
ⲁⲩⲱ ⲁϥⲛ̄ⲧⲛ̄ ⲉϩⲟⲩⲛ ⲉⲩⲧⲁⲓ̈ⲟ ⲉⲛⲙ̄ⲡϣⲁ ⲙ̄ⲙⲟϥ ⲁⲛ · ϫⲉⲕⲁⲥ ⲉⲣⲉⲡϣⲁϫⲉ ⲉⲧⲥⲏϩ ⲛⲁϫⲟⲟⲥ ⲛⲁⲓ̈ ⲛⲙ̄ⲙⲉ , ϫⲉⲡⲉⲧⲛⲁϯ ⲛ̄ϩⲉⲛⲡⲉⲑⲟⲟⲩ , ⲉⲡⲙⲁ ⲛ̄ϩⲉⲛⲡⲉⲧⲛⲁⲛⲟⲩⲟⲩ · ⲙ̄ⲡⲉⲑⲟⲟⲩ ⲛⲁⲕⲓⲙ ⲁⲛ ϩⲙ̄ⲡⲉϥⲏⲓ̈ ·

Chapter 02
========

Paragraph 01
---
ⲛ̄ⲧⲉⲧⲛ̄ⲥⲱⲧⲙ̄ ⲁⲛ ⲉⲡϫⲟⲉⲓⲥ ⲡⲛⲟⲩⲧⲉ ⲉϥϫⲱ ⲙ̄ⲙⲟⲥ ⲛ̄ⲛ̄ϣⲏⲣⲉ ⲙ̄ⲡⲓ̄ⲏ̄ⲗ̄ ⲉϥϭⲛ̄ⲁⲣⲓⲕⲉ ⲉⲣⲟⲟⲩ ⲁⲩⲱ ⲉϥⲥⲱϣϥ̄ · ⲙ̄ⲙⲟⲟⲩ , ⲁⲩⲱ ⲉϥϫⲡⲓⲟ ⲙ̄ⲙⲟⲟⲩ . ϫⲉⲛ̄ⲧⲱⲧⲛ̄ ⲛ̄ⲧⲉⲧⲛ̄ⲟⲩⲗⲁⲟⲥ ⲛ̄ⲛⲁϣⲧ̄ⲙⲁⲕϩ̄ · ϭⲱϣⲧ̄ ⲙⲏⲡⲱⲥ ⲛ̄ⲧⲁⲉⲓⲛⲉ ⲛ̄ⲕⲉⲡⲗⲏⲅⲏ ⲉϫⲛ̄ⲧⲏⲩⲧⲛ̄ ⲉϥⲉⲧⲧⲏⲩⲧⲛ̄ ⲉⲃⲟⲗ · 

Paragraph 02
----------------
ⲁⲛⲟⲛ ⲇⲉ ⲧⲛ̄ⲥⲱⲧⲙ̄ ⲉⲡⲉⲛⲥⲱϣ ⲙⲛ̄ⲡⲉⲛⲧϭⲁⲓ̈ⲟ ⲉⲧⲃⲉⲧⲉⲛⲙⲛ̄ⲧⲛⲁϣⲧ̄ϩⲏⲧ ⲙⲛ̄ⲧⲉⲛⲙⲛ̄ⲧⲃⲁⲃⲉⲣⲱⲙⲉ , ⲧⲁⲓ̈ ⲉⲧⲟⲩⲙⲟⲩⲧⲉ ⲉⲣⲟⲥ ϫⲉⲧⲗⲟⲓⲙⲟⲥ . ⲛ̄ⲧⲛ̄ⲁⲓⲥⲑⲁⲛⲉ ⲁⲛ · ⲟⲩⲧⲉ ⲛ̄ⲧⲛ̄ⲉⲓⲣⲉ ⲁⲛ ⲛ̄ϩⲧⲏⲛ ⲉϫⲛ̄ⲛⲉⲛⲡⲉⲑⲟⲟⲩ · ϫⲉⲛ̄ⲛⲉⲡϫⲟⲉⲓⲥ ⲓ̄ⲥ̄ ϭⲱⲛⲧ̄ ⲉⲣⲟⲛ ⲛϥ̄ⲛⲟϫⲛ̄ ⲙⲛ̄ⲛⲉⲧⲣ̄ⲱⲃ ⲉⲧⲁⲛⲟⲙⲓⲁ · 

Paragraph 03
---
ⲏ ⲛ̄ⲧⲛ̄ⲥⲱⲧⲙ̄ ⲁⲛ ⲛ̄ⲧⲉⲣⲉⲙⲁⲣⲓϩⲁⲙ [9]_ ⲕⲁⲧⲁⲗⲁⲗⲉⲓ , ⲁⲩⲱ ⲛⲥ̄ⲕⲣⲙ̄ⲣⲙ̄ ⲛ̄ⲥⲁⲙⲱⲩ̈ⲥⲏⲥ ϫⲉⲛ̄ⲧⲁⲩϫⲟⲟⲥ ⲛⲁⲥ ϫⲉⲟⲩ ⲛ̄ⲧⲙ̄ⲡϫⲟⲉⲓⲥ , ϫⲉⲉⲛⲉⲡⲉⲥⲉⲓⲱⲧ ⲡⲉⲛⲧⲁϥⲛⲉϫⲧⲁϥ ⲉϩⲟⲩⲛ ⲉϩⲣⲁⲥ ⲛⲉⲥⲛⲁϣⲓⲡⲉ ⲁⲛ ⲡⲉ ⲛ̄ⲥⲁϣϥ̄ ⲛ̄ϩⲟⲟⲩ , ⲙⲉⲣⲉⲥⲡⲱⲣϫ̄ ⲉⲃⲟⲗ ⲙ̄ⲡⲃⲟⲗ ⲛ̄ⲧⲡⲁⲣⲉⲙⲃⲟⲗⲏ ⲛ̄ⲥⲁϣϥ̄ ⲛ̄ϩⲟⲟⲩ [10]_ · ⲉⲁⲥⲣ̄ⲡⲕⲉⲥⲱⲃϩ̄ · 

Paragraph 04
------
ⲉⲧⲃⲉⲡⲁⲓ̈ ⲛⲉϥϫⲱ ⲙ̄ⲙⲟⲥ ⲛⲁⲩ ϩⲛ̄ⲧⲉϥⲙⲛ̄ⲧⲙⲁⲓ̈ⲣⲱⲙⲉ ⲛ̄ϭⲓⲡⲣⲱⲙⲉ ⲉⲧⲟⲩⲁⲁⲃ ⲙⲱⲩ̈ⲥⲏⲥ ϫⲉϯϩⲧⲏⲕ ⲉⲣⲟⲕ ⲉⲡϩⲱⲃ ⲙ̄ⲡⲥⲱⲃϩ̄ [11]_ · ⲉⲧⲉⲧⲁⲓ̈ ⲧⲉ ⲧⲕⲁⲧⲧⲁⲗⲁⲗⲓⲁ · ⲁⲛⲟⲛ ⲇⲉ ⲡⲥⲱⲃϩ̄ ⲛ̄ⲛⲉⲛⲡⲉⲑⲟⲟⲩ ⲙ̄ⲡⲉⲛⲙ̄ⲧⲟ ⲉⲃⲟⲗ ⲛ̄()ⲛⲁⲩ ⲛⲓⲙ · ⲁⲩⲱ ⲥⲉϫⲡⲓⲟ ⲙ̄ⲙⲟⲛ ⲉⲃⲟⲗ ϩⲓⲧⲙ̄ⲡϫⲟⲉⲓⲥ ⲓ̄ⲥ̄ ⲛ̄ϩⲟⲟⲩ ⲛⲓⲙ · ⲁⲩⲱ ⲛ̄ⲧⲛ̄ϣⲓⲡⲉ ⲁⲛ · ⲟⲩⲇⲉ ⲙ̄ⲡⲉⲛϩⲏⲧ ϭⲛ̄ⲁⲣⲓⲕⲉ ⲉⲣⲟⲛ ⲁⲛ ⲉⲧⲣⲉⲛⲕⲧⲟⲛ ⲉⲃⲟⲗ ϩⲛ̄ⲛⲉⲛϩⲃⲏⲩⲉ ⲙ̄ⲡⲟⲛⲏⲣⲟⲛ . ⲛ̄ⲧⲛ̄ⲉⲓⲣⲉ ⲙ̄ⲡ̄ⲡⲉⲧⲛⲁⲛⲟⲩϥ ·

Paragraph 05
------
ⲉⲧⲃⲉⲡⲁⲓ̈ ϯⲧⲁⲙⲟ ⲙ̄ⲙⲟ ϫⲉⲉϣⲱⲡⲉ ⲧⲉⲛⲁⲙⲟⲟϣⲉ ⲁⲛ ⲛ̄ⲧⲉϫⲓⲉⲡⲓⲧⲓⲙⲓⲁ ⲛ̄ⲑⲉ ⲉⲛⲧⲁⲩϫⲟⲟⲥ ⲛⲉ · ϯⲙⲉⲉⲩⲉ ϫⲉⲡϭⲱⲛⲧ̄ ⲙ̄ⲡⲛⲟⲩⲧⲉ ⲛⲁⲙⲟⲟϣⲉ ⲛϥ̄ⲣ̄ϩⲱⲃ ⲛⲉ ϩⲛ̄ⲟⲩⲙⲛ̄ⲧϣⲙ̄ⲙⲟ [12]_ · ⲙⲛ̄ⲛ̄ⲥⲱⲥ ⲛ̄ⲧⲉⲙ̄ⲕⲁϩ ⲛ̄ϩⲏⲧ ⲉϫⲱ ⲙⲁⲩⲁⲁⲧⲉ · ⲉⲃⲟⲗ ϫⲉⲛ̄ⲧⲉⲟⲩⲥϩⲓⲙⲉ ⲉⲥϭⲟⲟⲙⲉ , ⲉⲣⲉⲉⲓⲛⲉ , ⲛⲉ ⲙ̄ⲡⲟⲩⲧⲁⲕⲟ ⲙ̄ⲙⲓⲛ ⲙ̄ⲙⲟ ϩⲛ̄ⲧⲟⲩⲧⲁⲡⲣⲟ · ⲁⲩⲱ ⲉⲣⲉⲥⲱⲕ ⲙ̄ⲡⲥⲁϩⲟⲩ ⲙ̄ⲡⲛⲟⲩⲧⲉ ⲉϩⲣⲁⲓ̈ ⲉϫⲱ ⲙⲁⲩⲁⲁⲧⲉ : 

Paragraph 06
------
ⲉⲓⲥ ⲡⲉⲛⲉⲓⲱⲧ ⲇⲉ ⲟⲛ ⲁⲡⲁ ⲓ̈ⲥⲁⲁⲕ ⲁⲛⲧⲛ̄ⲛⲟⲟⲩϥ ϣⲁⲣⲱⲧⲛ̄ ⲙⲛ̄ⲛ̄ⲕⲉϩⲗ̄ⲗⲟⲓ̈ ⲉⲧⲣⲉⲩⲙⲉϣⲧ̄ⲛⲉⲧⲛ̄ϣⲁϫⲉ . ⲁⲩⲱ ⲙ̄ⲡⲣ̄ϩⲉⲡⲗⲁⲁⲩ ⲛ̄ϩⲱⲃ ⲉⲣⲟϥ · ⲙⲁⲣⲉϥⲉⲓ ϣⲁⲣⲟⲛ ⲉⲃⲟⲗ ϩⲓⲧⲟⲧⲧⲏⲩⲧⲛ̄ ϩⲛ̄ⲟⲩⲙ̄ⲧⲟⲛ ⲛ̄ϩⲏⲧ [13]_ :

