
---------------------------------------
20. *To Mary, Mother of John, and Talou*
---------------------------------------

Chapter 01
========

Paragraph 01
------
ⲉⲡⲙⲁ ⲙ̄ⲡϩⲓⲥⲉ ⲧⲏⲣϥ̄ · ⲡⲙⲁ ⲙ̄ⲡⲣⲓⲙⲉ ⲙⲛ̄ⲡϭⲁϩϭϩ̄ ⲛ̄ⲛⲟⲃϩⲉ · ⲉⲧⲃⲉϫⲉⲁⲛⲕⲱ ⲛ̄ⲥⲱⲛ ⲛ̄ⲛⲉϥϣⲁϫⲉ ⲙⲛ̄ⲛⲉϥⲉⲛⲧⲟⲗⲏ ⲉⲛⲧⲁϥϩⲟⲛⲟⲩ ⲉⲧⲟⲟⲧⲛ̄ ϩⲛ̄ⲟⲩⲣⲓⲙⲉ ⲙⲛ̄ⲟⲩⲁϣⲁϩⲟⲙ ⲙⲛ̄ϩⲉⲛⲛⲟϭ ⲛ̄ϩⲓⲥⲉ ·


Paragraph 02
------
ⲁⲛⲟⲛ ⲇⲉ ⲉⲡⲙⲁ ⲛ̄ⲧⲛ̄ϣⲱⲡⲉ ⲛⲁϥ ⲛ̄ϭⲟⲗϭⲗ̄ ϩⲙ̄ⲡⲙⲁ ⲉⲧⲙ̄ⲙⲁⲩ ⲙⲛ̄ⲟⲩⲧⲱⲧ ⲛ̄ϩⲏⲧ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲛⲟⲩⲧⲉ ϫⲉⲁⲛⲙⲟⲟϣⲉ ϩⲛ̄ⲟⲩⲧⲥⲁⲛⲟ ⲁⲩⲱ ⲕⲁⲧⲁⲝⲓⲥ · ⲁⲛⲕⲁⲧⲁⲫⲣⲟⲛⲉⲓ , ⲉⲁⲛϣⲓⲃⲉ ⲙ̄ⲡⲛⲟⲩⲧⲉ · ⲉⲛⲙⲟⲟϣⲉ ϩⲛ̄ⲟⲩⲕⲁⲕⲓⲁ · ⲙⲛ̄ⲟⲩⲙⲟⲥⲧⲉ · ⲙⲛ̄ⲟⲩϯⲧⲱⲛ ⲙⲛ̄ⲟⲩϫⲓⲟⲩⲉ ⲙⲛ̄ⲟⲩϭⲟⲗ · ⲙⲛ̄ⲟⲩⲙⲛ̄ⲧϫⲁⲥⲓϩⲏⲧ · ⲙⲛ̄ϩⲉⲛϫⲱϩⲙ̄ · ⲙⲛ̄ϩⲉⲛⲥⲱⲱϥ ϫⲉⲕⲁⲥ ⲉⲣⲉⲡϣⲁϫⲉ ⲉⲧⲥⲏϩ ⲛⲁϭⲛ̄ⲁⲣⲓⲕⲉ ⲉⲣⲟⲛ ϫⲉⲧⲡⲟⲣⲛⲉⲓⲁ ⲉⲛⲧⲁⲥⲁⲁⲥ ϩⲛ̄ⲕⲏⲙⲉ ⲙ̄ⲡⲥ̄ⲕⲁⲁⲥ ⲛ̄ⲥⲱⲥ · ⲉⲧⲉⲛ̄ⲛⲟⲃⲉ ⲛⲉ ⲉⲧⲛ̄ⲉⲓⲣⲉ ⲙ̄ⲙⲟⲟⲩ ϩⲙ̄ⲡⲕⲟⲥⲙⲟⲥ ⲉⲁⲛⲣ̄ϩⲟⲩⲟ ϫⲟⲕⲟⲩ ⲟⲛ ⲉⲃⲟⲗ ϩⲛ̄ⲙ̄ⲙⲁ ⲉⲧⲟⲩⲁⲁⲃ ⲙ̄ⲡⲛⲟⲩⲧⲉ ·

Paragraph 03
------
ⲛ̄ⲛⲉⲓ̈ϣⲁϫⲉ ⲁⲛ ⲉⲛⲉⲥⲛⲏϩⲩ ⲧⲏⲣⲟⲩ ⲉⲧⲣ̄ϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ · ⲁⲩⲱ ⲉⲧϩⲁⲣⲉϩ ⲉⲛⲉϥⲉⲛⲧⲟⲗⲏ · ⲁⲗⲗⲁ ⲟⲩⲟⲓ̈ ⲛⲁⲛ ⲛⲉⲧⲡⲁⲣⲁⲃⲁ ⲛ̄ⲛ̄ⲉⲛⲧⲟⲗⲏ. ⲛ̄ⲛⲉⲛⲉⲓⲟⲧⲉ : 

Paragraph 04
------
ⲉⲧⲃⲉⲡⲁⲓ̈ ϯϫⲱ ⲙ̄ⲙⲟⲥ ⲛⲏⲧⲛ̄ ⲛ̄ⲧⲱⲧⲛ̄ · ⲙⲁⲣⲓⲁ ⲧⲙⲁⲁⲩ ⲛ̄ⲓ̈ⲱϩⲁⲛⲛⲏⲥ ⲙⲛ̄ⲧⲁⲗⲟⲩ ⲧⲙⲁⲁⲩ ⲙ̄ⲙⲁⲕⲁⲣⲓⲟⲥ , ⲁⲩⲱ ⲛⲉⲩⲕⲉϣⲉⲉⲣⲉ ⲛ̄ⲥⲟϭ , ⲁⲩⲱ ⲛ̄ⲁⲧⲥⲃⲱ ⲉⲧⲉⲙⲛ̄ϩⲙⲟⲩ ⲙ̄ⲙⲟⲟⲩ . ϫⲉⲉϣⲱⲡⲉ ⲛ̄ⲧⲉⲧⲛ̄ⲁⲕⲁⲉⲡⲓⲥⲧⲏⲙⲏ ⲙ̄ⲙⲱⲧⲛ̄ ⲁⲛ ⲛ̄ⲧⲉⲧⲛ̄ϩⲣⲟⲕ ⲙ̄ⲙⲱⲧⲛ̄ ⲛ̄ⲧⲉⲧⲛ̄ⲗⲟ ⲛ̄ⲧⲉⲓ̈ϩⲉ ⲉⲧⲉⲧⲛ̄ⲧⲱϩ ⲙ̄ⲡⲙⲁ ⲉⲡϫⲓⲛϫⲏ · ⲉⲧⲉⲧⲛ̄ⲡⲏⲧ ⲉϩⲣⲁⲓ̈ ⲉϫⲛ̄ⲛ̄ⲥⲟⲃⲧ̄ ⲁⲩⲱ ⲉⲡⲙⲁ ⲙ̄ⲡⲣⲟ ⲉⲧⲉⲧⲛ̄ϫⲓϣⲕⲁⲕ ⲉⲃⲟⲗ ϫⲉⲗⲱⲟⲩ , ⲗⲱⲟⲩ , ⲛ̄ⲧⲛ̄ⲛⲁϩⲙⲟⲟⲥ ⲁⲛ ϩⲛ̄ⲧⲉⲓ̈ ϩⲉⲛⲉⲉⲧⲏ ⲉⲧⲙⲉϩ ⲛ̄ϫⲓ ⲛϭⲟⲛⲥ̄ · ⲏ ϫⲉⲙ̄ⲡⲟⲩⲣ̄ⲡⲉⲛϩⲁⲡ · 

Paragraph 05
------
ⲛⲓⲙ ⲡⲉⲧϫⲓ ⲙ̄ⲙⲱⲧⲛ̄ ⲛ̄ϭⲟⲛⲥ̄ · ⲉⲓⲙⲏⲧⲓ ⲉⲣⲱⲧⲛ̄ ⲙⲁⲩⲁⲧⲏⲩⲧⲛ̄ · ⲉⲧⲉⲧⲛ̄ϫⲓ ⲛ̄ⲧⲙⲉ ⲙ̄ⲡⲛⲟⲩⲧⲉ ⲛ̄ϭⲟⲛⲥ̄ ϩⲛ̄ⲧⲉⲧⲛ̄ⲙⲛ̄ⲧϫⲁⲥⲓϩⲏⲧ · ⲙⲛ̄ⲧⲉⲧⲛ̄ⲙⲛ̄ⲧⲃⲁⲃⲉⲣⲱⲙⲉ · ⲁⲩⲱ ⲧⲉⲧⲛ̄ⲙⲛ̄ⲧⲣⲉϥⲕⲁⲧⲁⲫⲣⲟⲛⲉⲓ · ⲙⲛ̄ⲧⲉⲧⲛ̄ⲙⲛ̄ⲧⲣⲉϥⲥⲱϣ ⲛ̄ⲛⲉⲧⲛ̄ⲉⲓⲟⲧⲉ ⲉⲡϫⲓⲛϫⲏ ⲉⲙ̄ⲡⲟⲩⲣ̄ⲗⲁⲁⲩ ⲙ̄ⲡⲉⲑⲟⲟⲩ ⲛⲏⲧⲛ̄ · ⲛ̄ⲑⲉ ⲉⲛⲧⲁⲧⲁⲗⲟⲩ ⲣ̄ⲁⲛⲁϣ ϫⲉϣⲉⲡⲉⲛⲧⲁϥⲥⲛ̄ⲧⲧⲉⲓ̈ϩⲉⲛⲉⲉⲧⲏ ϯⲛⲁϩⲙⲟⲟⲥ ⲁⲛ ·
Chapter 02
========

Paragraph 01
------
ⲛ̄ⲁⲧⲥⲃⲱ ⲁⲩⲱ ⲛ̄ⲥⲟϭ . ⲉⲧⲉⲙⲛ̄ⲛⲉϩ ϩⲛ̄ⲛⲉⲩⲁⲅⲅⲓⲟⲛ . ⲉⲧⲉⲡⲁⲓ̈ ⲡⲉ ϫⲉⲙⲛ̄ⲙⲛ̄ⲧⲣⲙ̄ⲛ̄ϩⲏⲧ ⲛ̄ϩⲏⲧⲧⲏⲩⲧⲛ̄ · ⲟⲩⲧⲉ ⲥⲟⲟⲩⲛ · ⲟⲩⲧⲉ ϩⲟⲧⲉ ⲛ̄ⲧⲉⲡⲛⲟⲩⲧⲉ · ⲁⲗⲗⲁ ⲉⲧⲉⲧⲛ̄ⲟ ⲛ̄ⲑⲉ ⲛ̄ⲛⲓϩⲧⲟ ⲙⲛ̄ⲛⲓⲙⲉⲥⲡⲟⲣⲕ̄ ⲉⲧⲉⲙⲛ̄ⲧⲁⲩ ⲙⲛ̄ⲧⲥⲁⲃⲉ ⲙ̄ⲙⲁⲩ . ⲛⲁⲓ̈ ⲉⲧⲥⲕⲓⲣⲧⲁ ⲁⲩⲱ ⲉⲩϯⲧⲃⲏⲣ ⲉϩⲟⲩⲛ ϩⲛ̄ⲛⲉⲩⲉⲣⲏⲩ ·

Paragraph 02
------
ⲧⲁⲓ̈ ϩⲱⲧⲧⲏⲩⲧⲛ̄ ⲧⲉ ⲧⲉⲧⲛ̄ϩⲉ , ⲉⲧⲉⲧⲛ̄ϯⲧⲱⲛ ⲁⲩⲱ ⲉⲧⲉⲧⲛ̄ⲙⲓϣⲉ ⲉϩⲟⲩⲛ ⲉϩⲣⲛ̄ⲛⲉⲧⲛ̄ⲉⲓⲟⲧⲉ ϩⲛ̄ϩⲉⲛⲃⲁⲗ ⲛ̄ⲁⲧϣⲓⲡⲉ ⲙⲛ̄ⲧⲉⲧⲛ̄ⲙⲛ̄ⲧⲛⲁϣⲧ̄ⲙ̄ⲙⲉ, ⲙⲛ̄ⲡⲉⲧⲛ̄ⲙⲟⲥⲧⲉ · ⲉⲃⲟⲗ ϫⲉⲛ̄ⲧⲉⲧⲛ̄ϫⲏⲕ ⲉⲃⲟⲗ ⲁⲛ ϩⲛ̄ⲧⲁⲅⲁⲡⲏ ⲙ̄ⲡⲛⲟⲩⲧⲉ · ⲟⲩⲧⲉ ⲛ̄ⲑⲟⲧⲉ ⲙ̄ⲡⲉⲭ̄ⲥ̄ ⲙ̄ⲡⲉⲙⲧⲟ ⲛ̄ⲛⲉⲧⲛ̄ⲃⲁⲗ ⲉⲃⲟⲗ ⲁⲛ ·

Paragraph 03
------
ⲏ ⲉϣϫⲉ ⲉⲣⲉⲧⲥⲩⲛⲁⲅⲱⲅⲏ ⲙ̄ⲡⲛⲟⲩⲧⲉ ⲙⲉϩ ⲛ̄ϫⲓ ⲛϭⲟⲛⲥ̄ ⲛ̄ⲑⲉ ⲉⲛⲧⲁⲧⲉⲧⲛ̄ϫⲟⲟⲥ ϩⲛ̄ⲧⲉⲧⲛ̄ⲧⲁⲡⲣⲟ ⲉⲧⲙⲉϩ ⲛ̄ϣⲟⲣϣⲣ̄ ϩⲓⲥⲕⲁⲛⲇⲁⲗⲟⲛ · ⲉⲓ̈ⲉ ⲛ̄ⲧⲱⲧⲛ̄ ⲡⲉⲛⲧⲁⲧⲉⲧⲛ̄ⲛ̄ⲧϥ̄ ⲉϩⲟⲩⲛ ⲉⲙⲁⲩ . ⲛ̄ⲑⲉ ⲉⲧⲥⲏϩ ϫⲉⲁⲗⲗⲁ ⲛ̄ⲧⲱⲧⲛ̄ ⲉⲧϫⲓ ⲛϭⲟⲛⲥ̄ , ⲁⲩⲱ ⲉⲧϥⲱ ϭⲉ · ⲟⲩ ⲙⲟⲛⲟⲛ ϫⲉⲛ̄ⲛⲉⲧⲛ̄ⲥⲛⲏⲩ · ⲁⲗⲗⲁ ⲛ̄ⲛⲉⲧⲛ̄ⲕⲉⲉⲓⲟⲧⲉ ⲟⲛ ·

Paragraph 04
------
ⲕⲁⲓ ⲅⲁⲣ ϫⲓⲛⲉⲛⲉϩ ⲙ̄ⲡⲛ̄ⲥⲱⲧⲙ̄ ϫⲉⲁϩⲉⲛⲧⲟⲡⲟⲥ ϫⲓⲣⲱⲙⲉ ⲛ̄ϭⲟⲛⲥ̄ · ⲁⲗⲗⲁ ⲛ̄ⲣⲱⲙⲉ ⲛ̄ⲧⲟϥ ⲛ̄ⲁⲑⲏⲧ ⲛⲉⲧϣⲧⲟⲣⲧⲣ̄ ⲛ̄ⲛ̄ⲧⲟⲡⲟⲥ ⲙ̄ⲡⲛⲟⲩⲧⲉ , ϩⲣⲁⲓ̈ ϩⲙ̄ⲡⲙⲓϣⲉ · ⲙⲛ̄ⲡϯⲧⲱⲛ · ⲙⲛ̄ⲡⲙⲟⲥⲧⲉ · ⲙⲛ̄ⲧⲕⲁⲧⲁⲗⲁⲗⲓⲁ ⲙⲛ̄ⲛ̄ⲕⲉⲡⲉⲑⲟⲟⲩ ⲧⲏⲣⲟⲩ · 

Paragraph 05
------
ⲉⲧⲃⲉⲡⲁⲓ̈ ϯϩⲟⲙⲟⲗⲟⲅⲉⲓ ⲛⲏⲧⲛ̄ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲛⲟⲩⲧⲉ ⲙⲛ̄ⲡⲉϥⲭ̄ⲥ̄ ϫⲉⲉϣⲱⲡⲉ ⲉⲧⲉⲧⲛ̄ⲧⲙ̄ⲥⲁϩⲱⲧⲛ̄ ⲉⲃⲟⲗ ⲛ̄ⲛⲓϩⲃⲏⲩⲉ ⲛ̄ⲧⲉⲓ̈ⲙⲓⲛⲉ · ⲁⲩⲱ ⲛ̄ⲧⲉⲧⲛ̄ⲃⲱⲕ ⲉϩⲟⲩⲛ ⲉⲡⲉⲧⲛ̄ⲏⲓ̈ ⲛ̄ⲧⲉⲧⲛ̄ⲥϭⲣⲁϩⲧ̄ ⲙ̄ⲙⲱⲧⲛ̄ ϩⲛ̄ⲟⲩⲉⲡⲓⲥⲧⲏⲙⲏ. ϯⲛⲁⲧⲣⲉⲡⲉⲧⲛ̄ϩⲏⲧ ⲙ̄ⲕⲁϩ . ⲁⲩⲱ ϯⲛⲁⲧⲣⲉⲩⲉⲓⲣⲉ ⲛⲏⲧⲛ̄ ⲕⲁⲧⲁⲡⲉⲧⲉⲛ̄ⲧⲉⲧⲛ̄ⲟⲩⲁϣϥ̄ ⲁⲛ · 

Paragraph 06
------
ⲏ ⲙ̄ⲙⲟⲛ ⲉⲃⲟⲗ ⲧⲱⲛ ϩⲱⲱϥ ϫⲉⲉⲩⲛⲁⲥⲱⲧⲙ̄ ⲉⲛⲉⲧⲛ̄ϣⲁϫⲉ ⲛ̄ⲃⲟⲗ ϩⲙ̄ⲡⲕⲟⲥⲙⲟⲥ · ⲏ ϫⲉⲉⲣⲉⲛ̄ⲕⲟⲥⲙⲓⲕⲟⲛ ⲛⲁⲉⲓⲙⲉ ⲉⲛⲉⲧⲛ̄ϩⲃⲏⲟⲩⲉ ⲛ̄ϩⲟⲩⲛ ϩⲙ̄ⲡⲉⲧⲛ̄ⲙⲁ · ⲡⲉⲛⲉⲓ̈ϩⲃⲏⲩⲉ ⲛ̄ⲧⲉⲓ̈ϩⲉ ⲣ̄ϣⲁⲩ ⲛⲏⲧⲛ̄. ⲛ̄ⲧⲱⲧⲛ̄ ⲉⲧⲥⲟⲟⲩⲛ · 

Paragraph 07
------
ⲟⲩⲕⲟⲩⲛ ⲧⲉⲧⲛⲁϥⲓⲧⲉⲓ̈ⲙⲛ̄ⲧⲁⲧⲥⲃⲱ ⲙⲛ̄ⲧⲉⲓ̈ⲙⲛ̄ⲧⲁⲑⲏⲧ ⲉⲃⲟⲗ ⲛ̄ϩⲏⲧⲧⲏⲩⲧⲛ̄ ⲁⲛ · ϣⲁⲛⲧⲉⲟⲩϭⲉ ϣⲱⲡⲉ ⲉⲛϩⲙ̄ⲡⲉⲓ̈ϩⲱⲃ ⲏ ⲛⲉⲓ̈ϩⲃⲏⲩⲉ ⲙ̄ⲡⲟⲛⲏⲣⲟⲛ . ⲉⲙⲡⲛ̄ⲧⲃ̄ⲃⲟⲛ ⲉⲧⲣⲉⲛⲟⲩⲁϩⲛ̄ ⲛ̄ⲥⲁⲡϫⲟⲉⲓⲥ ⲡⲉⲛⲛⲟⲩⲧⲉ ⲡⲉⲭ̂ⲥ̄ ·

Chapter 03
========

Paragraph 01
------
ⲁⲗⲏⲑⲱⲥ ϯⲙⲟⲕϩ̄ ⲛ̄ϩⲏⲧ ϩⲁⲣⲟⲓ̈ ⲛⲙ̄ⲙⲏⲧⲛ̄ · ϫⲉⲧⲉⲧⲛ̄ⲧⲁⲕⲟ ⲛ̄ⲧⲉⲧⲛ̄ⲯⲩⲭⲏ ⲉⲧⲉⲙ̄ⲡⲕⲟⲥⲙⲟⲥ ⲧⲏⲣϥ̄ ⲙ̄ⲡϣⲁ ⲙ̄ⲙⲟⲥ ⲁⲛ ⲉⲧⲃⲉ ϩⲉⲛϩⲃⲏⲩⲉ ⲉⲙⲛ̄ϩⲏⲩ ⲛ̄ϩⲏⲧⲟⲩ ⲛ̄ⲥⲁⲕⲣⲓⲙⲁ ⲛⲏⲧⲛ̄ ϩⲓⲟⲥⲉ ·

Paragraph 02
------
ⲉⲧⲃⲉⲡⲁⲓ̈ ϣⲛ̄ϩⲧⲏⲛ ϩⲁⲣⲟⲛ ⲙⲁⲩⲁⲁⲛ · ⲙ̄ⲡⲣ̄ⲧⲣⲉⲛⲛ̄ϩⲉⲛϩⲓⲥⲉ ⲉⲩⲕⲏⲃ ⲉϩⲣⲁⲓ̈ ⲉϫⲱⲛ · ⲧⲛ̄ⲛⲁⲟⲩⲱ ⲛ̄ⲧⲛ̄ⲣ̄ϩⲧⲏⲛ ϩⲙ̄ⲡⲉϩⲟⲟⲩ ⲙ̄ⲡⲉⲛϭⲙ̄ⲡϣⲓⲛⲉ · ⲛ̄ⲧⲛ̄ⲧⲙ̄ϭⲛ̄ⲡⲉⲧⲛⲁⲃⲟⲏⲑⲉⲓ ⲉⲣⲟⲛ ϩⲙ̄ⲡⲙⲁ ⲉⲧⲙ̄ⲙⲁⲩ · ⲙⲁⲗⲓⲥⲧⲁ ⲉⲁⲩⲣ̄ⲡⲕⲉⲧⲁⲙⲟⲛ ⲁⲩⲱ ⲙ̄ⲡⲛ̄ⲥⲱⲧⲙ̄ ·

Paragraph 03
------
ⲁⲩⲱ ⲛ̄ⲧⲱⲧⲛ̄ ⲧⲏⲣⲧⲛ̄ ⲱ ⲛⲉⲥⲛⲏⲩ ⲁⲣⲓϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ, ⲁⲩⲱ ⲛ̄ⲧⲉⲧⲛ̄ⲥⲁϩⲱⲧⲛ̄ ⲉⲃⲟⲗ ⲛ̄ϩⲱⲃ · ⲛⲓⲙ ⲉⲧϥ̄ⲙⲟⲥⲧⲉ ⲙ̄ⲙⲟⲟⲩ · ⲛ̄ⲧⲉⲧⲛ̄ⲉⲓⲣⲉ ⲙ̄ⲡⲉⲧⲣ̄ⲁⲛⲁϥ ⲙ̄ⲡⲛⲟⲩⲧⲉ · ⲕⲁⲧⲁⲑⲉ ⲉⲧⲥⲏϩ ϫⲉϩⲛ̄ⲟⲩϩⲟⲧⲉ ⲙⲛ̄ⲟⲩⲥⲧⲱⲧ ⲁⲣⲓϩⲱⲃ ⲉⲡ̄ⲉⲧⲛ̄ⲟⲩϫⲁⲓ̈ · ⲁⲩⲱ ⲟⲛ ⲛ̄ⲧⲉⲧⲛ̄ϩⲩⲡⲟⲧⲁⲥⲥⲉ ⲛ̄ⲛⲉⲧⲛ̄ⲉⲓⲟⲧⲉ ϩⲛ̄ⲑⲟⲧⲉ ⲙ̄ⲡⲉⲭ̄ⲥ̄ ⲁϫⲛ̄ⲕⲣⲙ̄ⲣⲙ̄ ϩⲓⲙⲟⲕⲙⲉⲕ ⲉϥϩⲟⲟⲩ : 

Paragraph 04
------
ⲡⲗⲏⲛ ϯⲧⲁⲙⲟ ⲙ̄ⲙⲱⲧⲛ̄ ϫⲉⲉⲧⲉⲧⲛ̄ⲧⲙ̄ⲉⲓⲙⲉ ϫⲉⲉⲧⲉⲧⲛ̄ⲟ ⲛ̄ⲁϣ ⲛ̄ϩⲉ . ⲁⲩⲱ ⲛ̄ⲧⲉⲧⲟⲩⲉⲓ ⲧⲟⲩⲉⲓ ⲙ̄ⲙⲱⲧⲛ̄ ⲥⲁϩⲱⲥ ⲉⲃⲟⲗ ⲛ̄ⲛⲓϩⲃⲏⲩⲉ ⲙ̄ⲡⲟⲛⲏⲣⲟⲛ · ⲉⲣϣⲁⲛⲡⲛⲟⲩⲧⲉ ⲧⲱϣ ϯⲛⲁⲉⲓ ϣⲁⲣⲱⲧⲛ̄ ⲛ̄ⲧⲛ̄ⲉⲓⲣⲉ ⲛⲏⲧⲛ̄ ⲕⲁⲧⲁⲑⲉ ⲉⲧⲉⲣⲉⲡⲛⲟⲩⲧⲉ ⲛⲁⲧⲟϣⲥ̄ · ⲁⲩⲱ ⲛ̄ⲧⲉⲡⲉⲧⲛ̄ϩⲏⲧ ⲙ̄ⲕⲁϩ ⲛ̄ϩⲟⲩⲟ ·

Paragraph 05
------
ⲁⲩⲱ ϯⲣ̄ϩⲟⲧⲉ ⲛ̄ⲑⲉ ⲉⲛⲧⲁ<ⲡⲁ>ⲡⲟⲥⲧⲟⲗⲟⲥ ϫⲟⲟⲥ ϫⲉⲙⲏⲡⲟⲧⲉ ⲛ̄ⲧⲁⲉⲓ ϣⲁⲣⲱⲧⲛ̄ ⲛ̄ⲧⲁϩⲉ ⲉⲣⲱⲧⲛ̄ ⲛ̄ⲑⲉ ⲉⲛϯⲟⲩⲁϣⲥ̄ ⲁⲛ · ⲁⲩⲱ ⲛ̄ⲧⲉⲧⲛ̄ϩⲉ ⲉⲣⲟⲓ̈ ⲛ̄ⲑⲉ ⲉⲛⲧⲉⲧⲛ̄ⲟⲩⲁϣⲧ̄ ⲙ̄ⲙⲟⲥ ⲁⲛ · ⲙⲏⲡⲟⲧⲉ ϩⲉⲛϯⲧⲱⲛ ⲛⲉ · ⲙⲛ̄ϩⲉⲛⲕⲱϩ (ⲧ̄ⲟ̄ⲁ̄) ⲙⲛ̄ϩⲉⲛϭⲱⲛⲧ̄ ⲙⲛ̄ϩⲉⲛϫⲟⲕϫⲕ̄ · ⲙⲛ̄ϩⲉⲛⲕⲁⲧⲁⲗⲁⲗⲓⲁ · ⲙⲛ̄ϩⲉⲛⲕⲁⲥⲕⲥ̄ . ⲙⲛ̄ϩⲉⲛϫⲓⲥⲉ ⲛ̄ϩⲏⲧ · ⲙⲛ̄ϩⲉⲛϣⲧⲟⲣⲧⲣ̄ · ⲕⲁⲓ ⲅⲁⲣ ⲛ̄ⲧⲁⲓ̈ϩⲁⲓ̈ⲛⲁⲓ̈ ϩⲛ̄ⲟⲩⲛⲟϭ ⲛ̄ⲙ̄ⲕⲁϩ ⲛ̄ϩⲏⲧ ⲙⲛ̄ⲟⲩⲗⲩⲡⲏ ⲉⲛⲁϣⲱⲥ · ϫⲉⲕⲁⲥ ⲛ̄ⲛⲁⲉⲓ ⲛ̄ⲧⲁⲗⲩⲡⲉⲓ ⲛ̄ⲧⲟⲟⲧⲟⲩ ⲛ̄ⲛⲉⲧⲉϣϣⲉ ⲉⲧⲣⲁⲣⲁϣⲉ ⲉⲃⲟⲗ ϩⲓⲧⲟⲟⲧⲟⲩ · 

Paragraph 06
------
ⲉⲡⲉⲓⲇⲏ ϣⲁⲧⲉⲛⲟⲩ ⲙ̄ⲡⲁⲧⲛ̄ⲛⲁⲩ ⲉⲗⲁⲁⲩ ⲛ̄ⲧⲱⲧ ⲛ̄ϩⲏⲧ ⲉϥⲥⲙⲟⲛⲧ̄ · ⲟⲩⲥⲟⲛ ⲅⲁⲣ ⲏ ϩⲉⲛⲥⲛⲏⲩ ⲉⲩϫⲓϩⲁⲡ ⲙⲛ̄ⲛⲉⲩⲉⲣⲏⲩ · ⲛⲁⲓ̈ ϩⲉⲛⲁⲡⲓⲥⲧⲟⲥ ⲛⲉ ·

Chapter 04
========

Paragraph 01
------
ⲡⲗⲏⲛ ⲉⲓⲥ ⲛⲉⲛⲉⲓⲟⲧⲉ , ⲁⲩⲱ ⲛⲉⲛⲥⲛⲏⲩ ⲁⲛϫⲟⲟⲩⲥⲟⲩ ⲉⲧⲣⲉⲩⲥⲱⲧⲙ̄ ⲉⲛⲉⲧⲛ̄ϣⲁϫⲉ ⲙⲛ̄ⲛⲉⲧⲛ̄ϩⲃⲏⲟⲩⲉ , ⲛ̄ⲥⲉⲧⲁⲙⲟⲛ · ϩⲁⲣⲉϩ ⲛ̄ⲧⲟϥ ⲙ̄ⲡⲣ̄ϭⲱ ⲛ̄ⲟⲩⲉϣ ⲛ̄ⲧⲁⲙⲟⲟⲩ ⲉϩⲱⲃ ⲛⲓⲙ · ⲁⲩⲱ ⲟⲛ ⲛ̄ⲧⲉⲧⲛ̄ⲧⲁⲙⲟⲟⲩ , ϫⲉⲉⲃⲟⲗ ⲧⲱⲛ . ⲏ ϩⲓⲧⲛ̄ⲟⲩ , ⲁⲛⲓⲙⲓϣⲉ ⲙⲛ̄ⲛⲓϯⲧⲱⲛ ⲛⲉϩⲥⲉ ⲛ̄ϩⲏⲧⲧⲏⲩⲧⲛ̄ · ⲙⲏ ⲉⲧⲉⲧⲛ̄ⲥⲱϣ ⲙ̄ⲙⲱⲧⲛ̄ ⲁⲛ ⲛ̄ⲧⲉⲓ̈ϩⲉ ⲙⲁⲩⲁⲧⲧⲏⲩⲧⲛ̄ , ⲁⲩⲱ ⲉⲧⲉⲧⲛ̄ϯϣⲓⲡⲉ ⲛ̄ⲛⲉⲧⲉⲙⲛ̄ⲧⲁⲩ ·

Paragraph 02
------
ⲁⲩⲱ ⲛ̄ⲧⲟ ⲙⲁⲣⲓⲁ ⲧⲙⲁⲁⲩ ⲛ̄ⲓ̈ⲱϩⲁⲛ()ⲛⲏⲥ ⲙⲛ̄ⲧⲁⲗⲟⲩ ⲧⲙⲁⲁⲩ ⲙ̄ⲙⲁⲕⲁⲣⲓⲟⲥ ⲙⲛ̄ⲛⲉⲩⲕⲉϣⲉⲉⲣⲉ ⲉϣϫⲉ ⲟⲩⲛ̄ⲧⲏⲧⲛ̄ ϣⲁϫⲉ ⲙ̄ⲙⲁⲩ · ⲙ̄ⲡⲣ̄ϭⲱ ⲛ̄ⲟⲩⲉϣ ⲛ̄ϫⲟⲟⲩ ·

Paragraph 03
------
ⲙ̄ⲡⲣ̄ϭⲛ̄ⲁⲣⲓⲕⲉ ⲟⲩⲧⲉ ⲙ̄ⲡⲣ̄ⲕⲣⲙ̄ⲣⲙ̄ ⲉⲡϫⲓⲛϫⲏ · ⲟⲩⲧⲉ ⲙ̄ⲡⲣ̄ⲧⲉϩⲧⲥⲩⲛⲁⲅⲱⲅⲏ ⲙ̄ⲡⲛⲟⲩⲧⲉ ϩⲛ̄ϩⲉⲛϣⲁϫⲉ ⲛ̄ⲥⲕⲁⲛⲇⲁⲗⲟⲛ . ⲛ̄ⲧⲉⲡⲉⲛϩⲏⲧ ⲙ̄ⲕⲁϩ ⲉⲣⲱⲧⲛ̄ ⲉⲡⲉϩⲟⲩⲟ · ⲕⲁⲓ ⲅⲁⲣ ϥⲥⲏϩ ϫⲉⲡⲉⲧⲛⲁⲥⲕⲁⲛⲇⲁⲗⲓⲍⲉ ⲛ̄ⲟⲩⲁ ⲛ̄ⲛⲓⲕⲟⲩⲉⲓ ⲉⲧⲡⲓⲥⲧⲉⲩⲉ ⲉⲣⲟⲓ̈ . ⲥⲣ̄ⲛⲟϥⲣⲉ ⲛⲁϥ ϫⲉⲕⲁⲥ ⲉⲩⲉⲙⲟⲩⲣ ⲛ̄ⲟⲩⲱⲛⲉ ⲛ̄ⲥⲓⲕⲉ , ⲉⲡⲉϥⲙⲁⲕϩ̄ ⲛ̄ⲥⲉⲟⲙⲥϥ̄ ϩⲣⲁⲓ̈ ϩⲙ̄ⲡⲡⲉⲗⲁⲅⲟⲥ ⲛ̄ⲑⲁⲗⲁⲥⲥⲁ · ⲛ̄ϩⲟⲩⲟ ⲉⲧⲣⲉϥⲥⲕⲁⲛⲇⲁⲗⲓⲍⲉ ⲛ̄ⲟⲩⲁ ϩⲙ̄ⲡⲡⲉⲗⲁⲅⲟⲥ ⲛ̄ⲑⲁⲗⲁⲥⲥⲁ · ⲛ̄ϩⲟⲩⲟ ⲉⲧⲣⲉϥⲥⲕⲁⲛⲇⲁⲗⲓⲍⲉ ⲛ̄ⲟⲩⲁ ⲛ̄ⲛⲓⲕⲟⲩⲉⲓ ⲉⲧⲡⲓⲥⲧⲉⲩⲉ ⲉⲣⲟⲓ̈ :

Paragraph 04
------
ⲏ ⲙ̄ⲙⲟⲛ ⲧⲉⲧⲛ̄ϣⲁⲁⲧ ⲛ̄ⲥⲕⲁⲛⲇⲁⲗⲓⲍⲉ ⲛ̄ϩⲁϩ ⲛ̄ⲧⲉⲓ̈ϩⲉ ϩⲓⲧⲛ̄ⲛⲉⲛⲧⲁⲧⲉⲧⲛ̄ⲁⲁⲩ ⲙⲛ̄ⲛⲉⲛⲧⲁⲧⲉⲧⲛ̄ϫⲟⲟⲩ ⲉϩⲟⲩⲛ ⲉϩⲣⲛ̄ⲛⲉⲧⲛ̄ⲉⲓⲟⲧⲉ . ϩⲱⲥⲧⲉ ⲉⲧⲣⲉⲧⲛ̄ϯⲙ̄ⲙⲟⲟⲩ · ⲁⲣⲏⲩ ⲣⲱ ⲧⲉⲧⲛⲁϫⲓϩⲉⲛϣⲃⲁⲧⲉ ⲉⲣⲱⲧⲛ̄ , ⲛ̄ⲧⲉⲧⲛ̄ϩⲓⲟⲩⲉ ⲛ̄ϩⲏⲧⲟⲩ · ⲛ̄ⲁⲧⲥⲃⲱ ⲉⲧⲉϩⲉⲛⲥⲁⲃⲉⲉⲩⲉ ⲁⲛ ⲛⲉ ·

Paragraph 05
------
ⲏ ⲙ̄ⲙⲟⲛ () ⲉⲣⲉⲛ̄ⲥⲏϥⲉ ⲙⲛ̄ⲙ̄ⲙⲉⲣⲉϩ ϩⲟⲟⲩ , ⲉϩⲟⲩⲉⲡⲗⲁⲥ ⲛ̄ⲣⲉϥⲙⲓϣⲉ , ⲙⲛ̄ⲛ̄ⲣⲉϥⲥⲱϣ · ϥⲥⲏϩ ⲅⲁⲣ ϫⲉⲛ̄ⲛⲁϫϩⲉ ⲛ̄ⲛ̄ϣⲏⲣⲉ ⲛ̄ⲛ̄ⲣⲱⲙⲉ . ϩⲉⲛϩⲟⲡⲗⲟⲛ ⲛⲉ ϩⲓⲥⲟⲧⲉ · ⲁⲩⲱ ⲡⲉⲩⲗⲁⲥ ⲟⲩⲥⲏϥⲉ ⲧⲉ ⲉⲥⲧⲏⲙ [18_]·

Paragraph 06
------
ⲉⲧⲃⲉⲡⲁⲓ̈ ϩⲁⲣⲉϩ ⲉⲣⲟⲛ ⲉⲃⲟⲗ ϩⲛ̄ϩⲱⲃ ⲛⲓⲙ ⲉⲑⲟⲟⲩ · ϫⲉⲛ̄ⲛⲉⲡⲛⲟⲩⲧⲉ ϭⲱⲛⲧ̄ ⲉⲣⲟⲛ · ⲛϥ̄ⲕⲧⲉⲡⲉϥϩⲟ ⲉⲃⲟⲗ ⲙ̄ⲙⲟⲛ . ⲁⲩⲱ ϫⲉⲛ̄ⲛⲉⲛ̄ⲥⲁϩⲟⲩ ⲧⲏⲣⲟⲩ ⲉⲛⲧⲁⲡⲉⲛⲉⲓⲱⲧ ϫⲟⲟⲩ , ⲉⲓ ⲉϩⲣⲁⲓ̈ ⲉⲱϫⲛ ϩⲙ̄ⲡⲧⲣⲉⲡⲉϥϩⲏⲧ ⲙ̄ⲕⲁϩ ⲉⲣⲟⲛ ϩⲙ̄ⲡⲙⲁ ⲉⲧϥ̄ⲛ̄ϩⲏⲧϥ̄ ·

Paragraph 07
------
ⲁⲗⲗⲁ ⲙⲁⲣⲛ̄ⲥⲡⲟⲩⲇⲁⲍⲉ ⲧⲏⲣⲛ̄ ϩⲓⲟⲩⲥⲟⲡ ⲉⲧⲣⲉⲡⲛⲟⲩⲧⲉ ⲉⲩⲫⲣⲁⲛⲉ ⲉϩⲣⲁⲓ̈ ⲉϫⲱⲛ ⲙⲛ̄ⲡⲉϥⲭ̄ⲥ̄ · ⲁⲩⲱ ⲛ̄ⲧⲉⲡϩⲏⲧ ⲛ̄ⲛⲉⲛⲉⲓⲟⲧⲉ ⲙ̄ⲧⲟⲛ . ϫⲉⲕⲁⲥ ϩⲱⲱⲛ ⲉⲣⲉⲡⲉⲛϩⲏⲧ ⲛⲁⲙ̄ⲧⲟⲛ · ⲟⲩ ⲙⲟⲛⲟⲛ ϩⲙ̄ⲡⲉⲓ̈ⲙⲁ · ⲁⲗⲗⲁ ϩⲙ̄ⲡⲙⲁ ⲉⲧⲛ̄ⲛⲁⲃⲱⲕ ⲉⲣⲟϥ · ⲡⲙⲁ ⲉⲧⲉϣⲁⲩⲣⲁϣⲉ ⲉϫⲛ̄ⲛ̄ⲁⲅⲁⲟⲟⲛ . ⲛ̄ⲥⲉⲗⲩⲡⲉⲓ ⲉϫⲛ̄ⲙ̄ⲡⲉⲑⲟⲟⲩ :

