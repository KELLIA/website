
------------------------------------------------------------
23. *On Theft and Deceitful Behaviour*
------------------------------------------------------------

Chapter 01
========
Paragraph 01
------
ⲡⲗⲏⲛ ϯϫⲱ ⲙ̄ⲙⲟⲥ ⲛⲏⲧⲛ̄ ⲧⲏⲣⲧⲛ̄ ⲛ̄ⲧⲱⲧⲛ̄ ⲛ̄ⲣⲱⲙⲉ ⲛ̄()ⲁⲧⲥⲃⲱ · ⲁⲩⲱ ⲛⲉⲥⲛⲏⲩ ⲛ̄ⲛⲟⲩϥ ⲉⲧⲉⲙ̄ⲡⲟⲩⲕⲁⲑⲟⲧⲉ ⲙ̄ⲡⲛⲟⲩⲧⲉ ⲙ̄ⲡⲉⲩⲙ̄ⲧⲟ ⲉⲃⲟⲗ · ⲁⲗⲗⲁ ⲉⲧⲓ ⲧⲉⲧⲛ̄ⲙⲏⲛ ⲉⲃⲟⲗ ϩⲛ̄ⲛⲉⲧⲛ̄ϫⲓⲟⲩⲉ · ⲙⲛ̄ⲛⲉⲧⲛ̄ⲕⲣⲟϥ · ⲙⲛ̄ⲛ̣ⲉⲧⲛ̄ϭⲟⲗ ⲉⲧⲙⲉϩ ⲙ̄ⲡⲟⲛⲏⲣⲓⲁ ⲛⲓⲙ ⲉⲙⲡⲉⲧⲛ̄ϣⲓⲡⲉ ⲉⲧⲣⲉⲧⲛ̄ⲥⲁϩⲉⲧⲏⲩⲧⲛ̄ ⲉⲃⲟⲗ ⲛ̄ⲛⲓⲙⲛ̄ⲧⲁⲥⲉⲃⲏⲥ ⲉⲧⲉⲧⲛ̄ⲉⲓⲣⲉ ⲙ̄ⲙⲟⲟⲩ , ⲉⲙⲡⲉⲧⲛ̄ⲣ̄ϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ · ⲁⲩⲱ ⲉⲙⲡⲉⲧⲛ̄ϣⲓⲡⲉ ϩⲏⲧϥ̄ ⲛ̄ⲣⲱⲙⲉ [1]_ ·

Paragraph 02
------
ⲉⲧⲃⲉⲡⲁⲓ̈ ⲧⲉⲧⲛ̄ⲥϩⲟⲩⲟⲣⲧ̄ ⲁⲩⲱ ⲡⲉⲧⲛ̄ϩⲁⲡ ⲙⲛ̄ⲡⲉⲧⲛ̄ⲕⲣⲓⲙⲁ ⲉϩⲣⲁⲓ̈ ⲉϫⲱⲧⲛ̄ · ⲉⲃⲟⲗ ϫⲉⲁⲩϯⲥⲃⲱ ⲛⲏϩⲧⲛ̄ ⲛ̄ϩⲁϩ ⲛ̄ⲥⲟⲡ ⲁⲩⲱ ⲙ̄ⲡⲉⲧⲛ̄ϯϩⲧⲏⲧⲛ̄ , ⲁⲩⲱ ⲉⲣⲉⲛⲉⲧⲛ̄ⲙⲁⲁϫⲉ ⲟⲩⲏⲛ , ⲁⲩⲱ ⲙ̄ⲡⲉⲧⲛ̄ⲥⲱⲧⲙ̄ ·

Paragraph 03
------
ⲁⲡⲉⲧⲛ̄ϩⲏⲧ ⲅⲁⲣ ⲧⲱⲙ ⲁⲩⲱ ⲁϥⲟⲩⲙⲟⲧ · ⲉⲙⲡⲉⲧⲛ̄ⲛⲟⲓ̈ · ⲟⲩⲧⲉ ⲙ̄ⲡⲉⲧⲛ̄ϣⲱⲡ ⲉⲣⲱⲧⲛ̄ ⲛ̄ⲧⲉⲥⲃⲱ ⲙⲛ̄ⲛ̄ⲉⲛⲧⲟⲗⲏ ⲉⲛⲧⲁⲛⲉⲛⲉⲓⲟⲧⲉ ϩⲟⲛⲟⲩ ⲉⲧⲟⲟⲧⲛ̄ · ⲕⲁⲧⲁⲡⲉⲛⲧⲁϥϫⲟⲟϥ ϫⲉⲁⲡϩⲏⲧ ⲅⲁⲣ ⲙ̄ⲡⲉⲓ̈ⲗⲁⲟⲥ ⲛ̄ϣⲟⲧ · ⲁⲩⲱ ⲁⲩⲱⲥⲕ̄ ⲉⲥⲱⲧⲙ̄ ϩⲛ̄ⲛⲉⲩⲙⲁⲁϫⲉ · ⲁⲩⲱ ⲁⲩϣⲧⲁⲙ ⲛ̄ⲛⲉⲩⲃⲁⲗ · ⲙⲏⲡⲟⲧⲉ ⲛ̄ⲥⲉⲛⲁⲩ ϩⲛ̄ⲛⲉⲩⲃⲁⲗ · ⲛ̄ⲥⲉⲥⲱⲧⲙ̄ ϩⲛ̄ⲛⲉⲩ(ⲧ̄ⲡ̄ⲋ̄)ⲙⲁⲁϫⲉ . ⲛ̄ⲥⲉⲕⲟⲧⲟⲩ ⲛ̄ⲧⲁⲧⲁⲗϭⲟⲟⲩ [2]_ , ⲏ ⲛ̄ⲧⲁⲛⲁⲛⲁⲩ ·

Paragraph 04
------
ⲱ ⲑⲉⲗⲡⲓⲥ ⲛ̄ⲛⲉⲧⲉⲓⲣⲉ ⲛ̄ⲛⲓⲙⲛ̄ⲧⲁⲥⲉⲃⲏⲥ ⲛ̄ⲧⲉⲓ̈ϩⲉ ⲥϩⲟⲩⲟⲣⲧ̄ ⲉⲃⲟⲗ ϫⲉⲁⲩⲥⲱϣϥ̄ ⲙ̄ⲡⲣⲁⲛ ⲙ̄ⲡⲛⲟⲩⲧⲉ ϩⲛ̄ⲛⲉⲩϩⲃⲏⲩⲉ ⲙ̄ⲡⲟⲛⲏⲣⲟⲛ · ⲁⲩⲱ ⲁⲩϯϣⲓⲡⲉ ⲛ̄ⲛⲉⲧⲉⲙⲛ̄ⲧⲁⲩ · ⲉⲁⲩⲥⲱϣϥ̄ ⲇⲉ ⲟⲛ ⲙ̄ⲡⲣⲁⲛ ⲛ̄ⲛⲉⲛⲉⲓⲟⲧⲉ ⲉⲧⲥⲙⲁⲙⲁⲁⲧ ϩⲛ̄ⲧⲉⲩⲙⲛ̄ⲧⲁⲧⲥⲃⲱ · ⲉⲧⲃⲉⲛⲉⲩϫⲓⲟⲩⲉ ⲙⲛ̄ⲛⲉⲩϭⲟⲗ · ⲙⲛ̄ⲛⲉⲩⲕⲣⲟϥ . 

Paragraph 05
------
ⲉⲁⲩⲡⲱⲧ ⲁⲩⲱ ⲁⲩⲃⲱⲕ ⲉϩⲉⲛϭⲟⲟⲙ ⲉⲧⲣⲉⲩϣⲱⲗ ⲁⲩⲱ ⲛ̄ⲥⲉϫⲓⲟⲩⲉ ⲉⲙⲡⲟⲩϣⲓⲛⲉ . ⲁⲩⲱ ⲉⲙⲡⲟⲩⲧⲁⲙⲉⲣⲱⲙⲉ ⲉⲩⲛⲁⲃⲱⲕ · ⲉⲩⲥⲱⲕ ⲙⲡⲥⲁϩⲟⲩ ⲙ̄ⲡⲛⲟⲩⲧⲉ ⲉϩⲣⲁⲓ̈ ⲉϫⲱⲟⲩ ⲙⲁⲩⲁⲁⲩ ⲉⲧⲃⲉⲧⲉⲩⲙⲛ̄ⲧⲁⲧϣⲟϫⲛⲉ ⲙⲛ̄ⲡⲉⲛϣⲟⲧ ⲙ̄ⲡⲉⲩϩⲏⲧ ·

Paragraph 06
------
ⲉⲙⲡⲟⲩⲙⲉⲕⲙⲟⲩⲕⲟⲩ ⲟⲩⲇⲉ ⲉⲙⲡⲟⲩⲙⲟϣⲧⲟⲩ ϫⲉϩⲉⲛⲛⲟⲃⲉ ϣⲏⲙ ⲁⲛ ⲛⲉⲧⲟⲩⲉⲓⲣⲉ ⲙ̄ⲙⲟⲟⲩ · ⲉⲩⲧⲣⲉϩⲉⲛⲕⲟⲟⲩⲉ ϯϩⲏⲩ ϩⲛ̄ⲛⲉⲩⲛⲟⲃⲉ · ⲉⲩϣⲱϥ ⲇⲉ ϩⲱⲱϥ ⲛ̄ⲧⲉⲩⲯⲩⲭⲏ ⲙ̄ⲙⲓⲛ ⲙⲙⲟⲟⲩ ⲉⲙⲡⲟⲩⲉⲓⲙⲉ · ⲉⲩϫⲓⲟⲩⲉ · ⲁⲩⲱ ⲉⲩϣⲱⲗ ⲉⲩⲧⲱⲣⲡ̄ ϩⲙ̄()ⲡⲓⲥⲁ ⲙⲛ̄ⲡⲁⲓ̈ · ϣⲁϩⲣⲁⲓ̈ ⲉϩⲉⲛϣⲟϣⲟⲩ ⲛⲏⲣⲡ̄ ⲙⲛ̄ϩⲉⲛⲉⲗⲟⲟⲗⲉ ⲉⲩϥⲓ ⲙ̄ⲙⲟⲟⲩ ⲛϫⲓⲟⲩⲉ · ϩⲱⲥⲧⲉ ⲉⲧⲣⲉⲛⲉⲧⲛⲁⲩ ⲉⲣⲟⲟⲩ ϫⲓⲟⲩⲁ ⲉⲡⲛⲟⲩⲧⲉ ⲛⲥⲉϫⲟⲟⲥ ϫⲉⲉⲛⲉϩⲉⲛⲙⲟⲛⲁⲭⲟⲥ ⲛⲉ ⲛⲁⲓ̈ · ⲏ ϫⲉⲛⲉⲛⲁⲓ̈ ⲛⲉ ⲛ̄ⲣⲱⲙⲉ ⲛ̄ⲁⲡⲁϣⲉⲛⲟⲩⲧⲉ · ⲁⲩⲱ ϫⲉⲛ̄ⲛⲉϭⲉⲣⲱⲙⲉ ϣⲱⲡⲉ · ⲉⲛⲣⲟⲩ ⲁⲛⲟⲛ ⲡⲁⲣⲁⲣⲟⲟⲩ ·

Chapter 02
========
Paragraph 01
------
ⲛ̄ⲧⲁⲩϫⲟⲟⲥ ϫⲉⲙⲁⲣⲟⲩⲛⲁⲩ ⲉⲛⲉⲧⲛ̄ϩⲃⲏⲩⲉ ⲉⲧⲛⲁⲛⲟⲩⲟⲩ. ⲛ̄ⲥⲉϯⲉⲟⲟⲩ ⲙ̄ⲡⲉⲧⲛ̄ⲉⲓⲱⲧ ⲉⲧϩⲛ̄ⲙ̄ⲡⲏⲩⲉ [4]_ · ⲛ̄ⲧⲱⲧⲛ̄ ⲇⲉ ⲁⲧⲉⲧⲛ̄ϯⲥⲱϣ ⲛⲁϥ ϣⲁⲛⲧⲟⲩⲥⲱϣ ⲙ̄ⲡⲣⲁⲛ ⲛ̄ⲛⲉⲛⲉⲓⲟⲧⲉ ⲉⲧⲃⲉⲛⲉⲧⲛ̄ϩⲃⲏⲩⲉ ⲙ̄ⲡⲟⲛⲏⲣⲟⲛ ·

Paragraph 02
------
ⲉⲡⲙⲁ ⲛ̄ⲥⲉϫⲟⲟⲥ ϫⲉⲉⲓⲥ ⲟⲩⲗⲁⲟⲥ ⲛ̄ⲥⲟⲫⲟⲥ ⲁⲩⲱ ⲛ̄ⲣⲙ̄ⲛ̄ϩⲏⲧ . ⲏ ϫⲉⲉⲓⲥ ⲟⲩⲥⲡⲉⲣⲙⲁ ⲉϥⲥⲙⲁⲙⲁⲁⲧ ϩⲓⲧⲙ̄ⲡⲛⲟⲩⲧⲉ · ⲁⲩⲥⲱϣ ⲇⲉ ϩⲱⲱϥ ⲙ̄ⲡⲣⲁⲛ ⲙ̄ⲡⲉⲛⲙⲁ ⲉⲧⲟⲩⲁⲁⲃ · ⲱ ⲧⲉⲧⲛ̄ⲣⲱϣⲉ ⲛ̄ⲧⲱⲧⲛ̄ ⲛⲉⲧⲟⲩⲇϫⲱ ⲛ̄ⲛⲁⲓ̈ ⲉⲧⲃⲏⲏⲧⲟⲩ · ⲉⲃⲟⲗ ϫⲉⲙ̄ⲡⲉⲧⲛ̄ⲣ̄ϩⲟⲧⲉ ϩⲏⲧϥ̄ ⲙ̄ⲡⲉⲭ̄ⲥ̄ · ⲁⲩⲱ ⲙ̄ⲡⲉⲧⲛ̄ϣⲓⲡⲉ ϩⲏⲧϥ̄ ⲛ̄ⲣⲱⲙⲉ [5]_ . 

Paragraph 03
------
ⲉⲧⲃⲉⲡⲁⲓ̈ ⲟⲩⲟⲓ̈ ⲛⲏⲧⲛ̄ , ϫⲉ()ⲁⲟⲩⲕⲣⲓⲧⲏⲥ ⲉϥⲣ̄ϩⲟⲧⲉ ⲁⲛ ϩⲏⲧϥ̄ ⲙ̄ⲡⲛⲟⲩⲧⲉ , ⲁⲩⲱ ⲉⲛϥ̄ϣⲓⲡⲉ ⲁⲛ ϩⲏⲧϥ̄ ⲛ̄ⲣⲱⲙⲉ ⲣ̄ⲡϩⲁⲡ ⲛ̄ⲟⲩⲭⲏⲣⲁ ϫⲉⲛ̄ⲛⲉϣⲱⲡⲉ ⲉⲥⲛⲏⲩ ϣⲁⲣⲟϥ ⲛ̄ϩⲁϩ ⲛ̄ⲥⲟⲡ ⲉⲥϯϩⲓⲥⲉ ⲛⲁϥ [6]_ ·

Paragraph 04
------
ⲉⲙⲡⲉⲧⲛ̄ϣⲓⲡⲉ ⲇⲉ ⲛ̄ⲧⲱⲧⲛ̄ ⲟⲩⲧⲉ ⲉⲙⲡⲉⲧⲛ̄ⲁⲓⲥⲑⲁⲛⲉ ⲉⲩⲛⲟϭⲛⲉϭ ⲙ̄ⲙⲱⲧⲛ̄ . ⲁⲩⲱ ⲉⲩϯⲥⲃⲱ ⲛⲏⲧⲛ̄ ⲛ̄ϩⲁϩ ⲛ̄ⲥⲟⲡ · ⲉⲧⲣⲉⲧⲛ̄ϣⲛ̄ϩⲧⲏ<ⲏ>ⲛ ϩⲁⲣⲱⲧⲛ̄ ⲙⲁⲩⲁⲧⲧⲏⲩⲧⲛ̄ ⲛ̄ⲧⲉⲧⲛ̄ⲗⲟ ϩⲛ̄ⲛⲉⲧⲛ̄ⲡⲟⲛⲏⲣⲓⲁ · ⲛ̄ⲧⲉⲧⲛ̄ϫⲓⲥⲃⲱ ⲉⲣ̄ⲡⲡⲉⲧ<ⲛⲁ>ⲛⲟⲩϥ [7]_ · ⲉⲙⲡⲁⲧⲉⲧⲛ̄ϣⲱⲡⲉ ⲛ̄ⲑⲉ ⲛ̄ⲟⲩϩⲣⲏⲣⲉ ⲉϣⲁϥⲧⲁⲕⲟ · ⲉⲙⲡⲁⲧⲥ̄ⲉⲓ ⲉϫⲛ̄ⲧⲏⲩⲧⲛ̄ ⲛ̄ϭⲓⲧⲟⲣⲅⲏ ⲙ̄ⲡϫⲟⲉⲓⲥ · ⲁⲩⲱ ⲉⲙⲡⲁⲧⲟⲩⲧⲱⲕⲙ̄ ⲛ̄ⲧⲉⲧⲙ̄ⲯⲩⲭⲏ ⲉϩⲣⲁⲓ̈ ⲛ̄ϩⲏⲧⲧⲏⲩⲧⲛ̄ ⲛ̄ⲧⲉⲧⲛ̄ⲡⲱϩ ⲙⲡⲉⲧⲛ̄ⲡ̄ⲛ̄ⲁ̄ ϩⲛ̄ϩⲉⲛⲣⲙⲉⲓⲟⲟⲩⲉ ϩⲣⲁⲓ̈ ϩⲛ̄ⲁⲙⲛ̄ⲧⲉ . ⲉⲙⲛ̄ⲡⲉⲧⲛⲁⲥⲱⲧⲙ̄ ⲉⲣⲱⲧⲛ̄ · ⲟⲩⲧⲉ ⲉⲙⲛ̄ⲡⲉⲧⲛⲁϣⲛ̄ϩⲧⲏϥ ϩⲁⲣⲱⲧⲛ̄ ·

Paragraph 05
------
ⲉⲡⲉⲓⲇⲏ ⲁⲩⲙⲟⲩⲧⲉ ⲉⲣⲱⲧⲛ̄ . ⲙ̄ⲡⲉⲧⲛ̄ⲥⲱⲧⲙ̄ · ⲁⲩⲱ ⲁⲩⲡⲱⲣϣ̄ⲛⲉⲩϣⲁϫⲉ [8]_ ⲉⲃⲟⲗ · ⲙ̄ⲡⲉⲧⲛ̄ϯϩⲧⲏⲧⲛ̄ · ⲁⲗⲗⲁ ⲁⲧⲉⲧⲛ̄ⲧⲥ̄<ⲧ>ⲟ ⲉⲃⲟⲗ (ⲧ̄ⲡ̄ⲑ̄)ⲛ̄ⲛ̄ϣⲟϫⲛⲉ ⲙ̄ⲡϫⲟⲉⲓⲥ, ϩⲛ̄ⲧⲉⲧⲛ̄ⲙⲛ̄ⲧⲛⲁϣⲧ̄ⲙ̄ⲙⲉ. ⲁⲩⲱ ⲁⲧⲉⲧⲛ̄ⲣ̄ⲁⲧⲥⲱⲧⲙ̄ ⲛ̄ⲥⲁⲛⲉϥϫⲡⲓⲟ ·

Paragraph 06
------
ⲉⲧⲃⲉⲡⲁⲓ̈ ϩⲱⲱϥ ϥⲁⲥⲱⲃⲉ ⲛ̄ⲥⲁⲡⲉⲧⲛ̄ⲧⲁⲕⲟ · ϥⲛⲁⲣⲁϣⲉ ⲇⲉ ⲙ̄ⲙⲱⲧⲛ̄ ⲉⲣϣⲁⲛⲡⲧⲁⲕⲟ ⲉⲓ ⲉϫⲱⲧⲛ̄ [9]_ ⲙ̄ⲡⲛⲁⲩ ⲙ̄ⲡⲉⲧⲛ̄ϭⲙ̄ⲡϣⲓⲛⲉ · ⲁⲩⲱ ⲉⲣϣⲁⲛⲟⲩⲑⲗⲓⲯⲓⲥ ⲉⲓ ⲛⲏⲧⲛ̄ ⲙⲛ̄ⲟⲩⲕⲧⲟ ⲉⲣⲱⲧⲛ̄ [10]_ , ϩⲣⲁⲓ̈ ϩⲛ̄ⲁⲙⲛ̄ⲧⲉ · ⲙ̄ⲡⲛⲁⲩ ⲛ̄ⲧⲉⲧⲛ̄ⲁⲛⲁⲅⲕⲏ ·

Paragraph 07
------
ⲉⲧⲃⲉϫⲉⲁⲓ̈ⲙⲟⲩⲧⲉ ⲉⲣⲱⲧⲛ̄ ⲡⲉϫⲁϥ . ⲙ̄ⲡⲉⲧⲛ̄ⲥⲱⲧⲙ̄ ⲉⲣⲟⲓ̈ · ⲁⲓ̈ϣⲁϫⲉ · ⲁⲩⲱ ⲁⲧⲉⲧⲛ̄ⲉⲃϣ̄ⲧⲏⲩⲧⲛ̄ · ⲁⲧⲉⲧⲛ̄ⲉⲓⲣⲉ ⲙ̄ⲡ̄ⲡⲉⲑⲟⲟⲩ ⲙ̄ⲡⲁⲙ̄ⲧⲟ ⲉⲃⲟⲗ · ⲁⲩⲱ ⲁⲧⲉⲧⲛ̄ⲥⲱⲧⲡ̄ ⲛ̄ⲛⲉⲧⲉⲛ̄ϯⲟⲩⲁϣⲟⲩ ⲁⲛ ·


Chapter 03
========
Paragraph 01
------
ⲉⲧⲃⲉⲡⲁⲓ̈ ϥϫⲱ ⲙ̄ⲙⲟⲥ ϫⲉⲉⲓⲥϩⲏⲏⲧⲉ ⲛⲉⲧⲟ ⲛ̄ϩⲙ̄ϩⲁⲗ ⲛⲁⲓ̈ ⲛⲁⲟⲩⲱⲙ · ⲛ̄ⲧⲱⲧⲛ̄ ⲇⲉ ⲧⲉⲧⲛⲁϩⲕⲟ · ⲉⲓⲥϩⲏⲏⲧⲉ ⲛⲉⲧⲟ ⲛ̄ϩⲙ̄ϩⲁⲗ ⲛⲁⲓ̈ ⲛⲁⲥⲱ · ⲛ̄ⲧⲱⲧⲛ̄ ⲇⲉ ⲧⲉⲧⲛⲁⲉⲓⲃⲉ · ⲉⲓⲥϩⲏⲏⲧⲉ ⲛⲉⲧⲟ ⲛ̄ϩⲙ̄ϩⲁⲗ ⲛⲁⲓ̈ ⲛⲁⲉⲩⲫⲣⲁⲛⲉ · ⲛ̄ⲧⲱⲧⲛ̄ ⲇⲉ ⲧⲉⲧⲛⲁϫⲓϣⲓⲡⲉ · ⲉⲓⲥϩⲏⲏⲧⲉ ⲛⲉⲧⲟ ⲛ̄ϩⲙ̄ϩⲁⲗ ⲛⲁⲓ̈ ⲛⲁⲧⲉⲗⲏⲗ ϩⲛ̄ⲟⲩⲟⲩⲛⲟϥ · ⲛ̄ⲧⲱⲧⲛ̄ ⲇⲉ ⲧⲉⲧⲛⲁϫⲓϣⲕⲁⲕ ⲉⲃⲟⲗ ⲉⲧⲃⲉⲡⲉⲙⲕⲁϩ (ⲧ̄ϥ̄) ⲙ̄ⲡⲉⲧⲛ̄ϩⲏⲧ ⲁⲩⲱ ⲧⲉⲧⲛⲁⲱϣ ⲉⲃⲟⲗ ⲉⲧⲃⲉⲡⲟⲩⲱϣϥ̄ ⲙ̄ⲡⲉⲧⲛ̄ⲡ̄ⲛ̄ⲁ̄ · 

Paragraph 02
------
ⲁⲧⲉⲧⲛ̄ⲕⲁⲡⲣⲁⲛ ⲅⲁⲣ ⲙ̄ⲡⲉⲧⲛ̄ϫⲟⲉⲓⲥ ⲛ̄ⲥⲱⲧⲛ̄ ⲉⲧⲉⲟⲩⲥⲉⲓ ⲡⲉ ⲛ̄ⲛⲁⲥⲱⲧⲡ̄ . ⲡϫⲟⲉⲓⲥ ⲇⲉ ⲛⲁⲙⲉⲩⲧⲧⲏⲩⲧⲛ̄ [11]_ · ⲉⲃⲟⲗ ϫⲉⲧⲉⲧⲛ̄ⲙⲏⲛ ⲉⲃⲟⲗ ϩⲛ̄ⲛⲉⲧⲛ̄ⲕⲁⲕⲓⲁ · ⲙⲛ̄ⲛⲉⲧⲛ̄ϫⲓⲟⲩⲉ · ⲉⲧⲉⲧⲛ̄ϩⲱϥⲧ̄ ⲛ̄ⲛ̄ϩⲟⲉⲓⲧⲉ ⲛ̄ⲛⲉⲧⲛ̄ⲉⲣⲏⲩ ϩⲛ̄ⲧⲉⲧⲛ̄ⲙⲛ̄ⲧⲁⲧⲃⲁⲗ ⲙⲛ̄ⲧⲉⲧⲛ̄ⲙⲛ̄ⲧⲁⲧϣⲓⲡⲉ ·

Paragraph 03
------
ⲛ̄ⲁⲕⲁⲑⲁⲣⲧⲟⲥ , ⲛⲉⲧⲟ ⲛ̄ⲥⲟⲉⲓⲧ ⲉⲧⲟϣ ϩⲛ̄ⲛⲉⲧⲛ̄ⲁⲛⲟⲙⲓⲁ ⲙⲛ̄ⲛⲉⲧⲛ̄ⲛⲟⲃⲉ ⲉⲧⲛⲁϣⲧ̄ · ⲁⲩⲱ ⲉⲧⲉⲧⲛ̄ϥⲓ ⲛ̄ⲛ̄ⲥⲟⲧⲃⲉϥ ⲛ̄ⲛⲉⲧⲛ̄ⲉⲣⲏⲩ ⲛ̄ϫⲓⲟⲩⲉ , ϣⲁϩⲣⲁⲓ̈ ⲉⲛⲕⲉⲉⲓⲁⲁⲩ ⲉⲧⲉⲧⲛ̄ϥⲓ ⲙ̄ⲙⲟⲟⲩ ·


Paragraph 04
------
ⲙⲏ ⲅⲁⲣ ⲛ̄ⲧⲁϩⲉⲛⲣⲱⲙⲉ ⲉⲓ ⲉϩⲟⲩⲛ ⲉⲣⲟⲛ ⲁⲩϥⲓⲧⲟⲩ · ⲁⲗⲗⲁ ϩⲉⲛⲣⲱⲙⲉ ⲛ̄ⲥⲟⲟⲛⲉ ⲛⲉⲧⲛ̄ϩⲣⲁⲓ̈ ⲛ̄ϩⲏⲧⲛ̄ ⲧⲥⲩⲛⲁⲅⲱⲅⲏ ⲉⲩⲧⲱⲣⲡ̄ ⲛ̄ⲛⲉⲧⲟⲩⲛⲁϭⲛ̄ⲧⲟⲩ · ⲉⲩⲥⲱⲕ ⲙ̄ⲡⲥⲁϩⲟⲩ ⲙ̄ⲡⲛⲟⲩⲧⲉ ⲉϩⲣⲁⲓ̈ ⲉϫⲱⲟⲩ · ⲉⲩⲣ̄ⲡⲕⲉϣⲟⲩϣⲟⲩ ⲙ̄ⲙⲟⲟⲩ ϩⲛ̄ⲧⲉⲩⲧⲁⲡⲣⲟ ⲛ̄ϣⲟⲩⲧⲟⲙⲥ̄ ⲙⲛ̄ⲡⲉⲩⲗⲁⲥ ⲛ̄ⲕⲣⲟϥ ⲛ̄ⲣⲉϥϫⲉⲛⲟϭ (ⲧ̄ϥ̄ⲁ̄) ⲛ̄ϣⲁϫⲉ ϫⲉ ⲙ̄ⲡⲛⲟⲩⲧⲁϩⲟⲛ ϩⲛ̄ⲗⲁⲁⲩ ⲛ̄ϩⲱⲃ ⲟⲩⲧⲉ ⲙ̄ⲡⲟⲩⲉⲓⲙⲉ ⲉⲣⲟⲛ ⲉⲛⲉⲧⲛ̄ⲉⲓⲣⲉ ⲙⲙⲟⲛ [12]_ ⲁⲛⲟⲛ [13]_ ·

Paragraph 05
------
ⲙ̄ⲡⲟⲩⲉⲓⲙⲉ ϫⲉⲡⲛⲟⲩⲧⲉ ⲛⲁⲡⲁϩⲟⲩ ϩⲓⲧⲉⲩⲙⲏⲧⲉ ⲛ̄ⲧⲉⲟⲩⲟⲛ ⲛⲓⲙ ⲛⲁⲩ ⲉⲣⲟⲟⲩ · ⲟⲩⲧⲉ ⲙ̄ⲡⲟⲩϫⲟⲟⲥ ϩⲛ̄ⲧⲉⲩⲧⲁⲡⲣⲟ ⲉⲧⲙⲉϩ ⲛ̄ⲥⲁϩⲟⲩ , ϩⲓⲥⲓϣⲉ [14]_ ϫⲉⲧⲟⲣⲅⲏ ⲙ̄ⲡϫⲟⲉⲓⲥ ⲛⲁⲙⲟⲩϩ ϩⲛ̄ⲛ̄ⲣⲱⲙⲉ ⲉⲧⲙ̄ⲙⲁⲩ ϣⲁⲛⲧϥϥⲟⲧⲟⲩ ⲉⲃⲟⲗ ϩⲛ̄ⲛⲉϥⲥⲩⲛⲁⲅⲱⲅⲏ · 

Paragraph 06
------
ⲛ̄ⲑⲉ ⲉⲧⲥⲏϩ ϫⲉⲉⲓⲥ ⲟⲩⲕⲙ̄ⲧⲟ ϥⲛⲏⲩ ⲉⲃⲟⲗ ϩⲓⲧⲙ̄ⲡϫⲟⲓ̈ⲥ ⲙⲛ̄ⲟⲩⲟⲣⲅⲏ ϩⲛ̄ⲟⲩϣⲧⲟⲣⲧⲣ̄ ⲉϥⲕⲧⲟ ⲙ̄ⲙⲟϥ ⲉϥⲛⲏⲩ ⲉϩⲣⲁⲓ̈ ⲉϫⲛ̄ⲛ̄ⲁⲥⲉⲃⲏⲥ · ⲛϥ̄ⲛⲁⲕⲧⲟϥ ⲁⲛ ⲛ̄ϭⲓⲡϭⲱⲛⲧ̄ ⲙ̄ⲡϫⲟⲉⲓ ⲉⲗⲟ ⲙ̄ⲙⲁⲩ ϣⲁⲛⲧϥ̄ⲉⲓⲣⲉ ⲁⲩⲱ ⲛϥ̄ϫⲱⲕ ⲉⲃⲟⲗ ⲙ̄ⲡⲉⲧⲉϩⲛⲉⲡⲉϥϩⲏⲧ [15]_ ϩⲣⲁⲓ̈ ϩⲛ̄ⲛ̄ⲁⲥⲉⲃⲏⲥ ⲉⲧⲉⲓⲣⲉ ⲛ̄ϩⲉⲛⲙⲛ̄ⲧⲁⲥⲉⲃⲏⲥ , ⲙⲛ̄ϩⲉⲛϫⲓⲟⲩⲉ · ⲙⲛ̄ϩⲉⲛϭⲟⲗ · ⲙⲛ̄ϩⲉⲛⲕⲣⲟϥ . 

Paragraph 07
------
ⲁⲧⲡⲉ ⲛⲉϩϣⲗϥ̄ ⲉϫⲙ̄ⲡⲉⲓ̈ϩⲱⲃ ⲁⲩⲱ ⲁⲡⲕⲁϩ ⲥⲧⲱⲧ ⲉⲙⲁⲧⲉ ⲡⲉϫⲉⲡϫⲟⲉⲓⲥ [16]_ · ⲁⲩⲕⲁⲁⲧ ⲛ̄ⲥⲱⲟⲩ ⲧⲡⲏⲅⲏ ⲙ̄ⲙⲟⲟⲩ ⲛ̄ⲱⲛϩ̄ ⲉⲧⲉⲧⲙⲉⲧⲉ · ⲁⲩϣⲓⲕⲉ ⲛⲁⲩ () ⲛ̄ϩⲉⲛϣⲏⲓ̈ ⲉⲩⲟⲩⲟϭⲡ̄ [17]_ . ⲉⲧⲉⲡϫⲓⲟⲩⲉ ⲡⲉ ⲙⲛ̄ⲡϭⲟⲗ · ⲙⲛ̄ⲡⲉⲕⲣⲟϥ ·


Chapter 04
========
Paragraph 01
------
ⲡ̄ⲡⲓⲥⲧⲟⲥ ⲁⲛ ⲏ ⲡⲣⲙ̄ⲙ̄ⲙⲉ ⲡⲉ ⲡⲉⲧⲉⲙ̄ⲡⲟⲩⲧⲁϩⲟϥ ϩⲛ̄ⲛⲉϥⲡⲉⲑⲟⲟⲩ ϩⲓⲧⲛ̄ⲛ̄ⲣⲱⲙⲉ · ⲁⲗⲗⲁ ⲡⲡⲓⲥⲧⲟⲥ ⲛⲁⲙⲉ ⲁⲩⲱ ⲡⲣⲙ̄ⲙ̄ⲙⲉ ⲡⲉ ⲡⲉⲧⲉⲙ̄ⲡⲟⲩϭⲟⲡϥ̄ . ⲏ ⲙ̄ⲡⲟⲩⲧⲁϩⲟϥ ϩⲓⲧⲙ̄ⲡⲛⲟⲩⲧⲉ · ⲡⲉⲧⲛⲁⲥⲩⲛϩⲓⲥⲧⲁ ⲅⲁⲣ ⲙ̄ⲙⲟϥ ⲁⲛ ⲙⲁⲩⲁⲁϥ ⲡⲉ ⲡⲥⲱⲧⲡ̄ · ⲁⲗⲗⲁ ⲡⲉⲧⲉⲣⲉⲡϫⲟⲓ̈ⲥ ⲛⲁⲥⲩⲛϩⲓⲥⲧⲁ ⲙ̄ⲙⲟϥ ⲡⲉ [18]_ ·

Paragraph 02
------
ϩⲙ̄ⲡⲁⲓ̈ ⲅⲁⲣ ⲛ̄ⲧⲁⲩϫⲟⲟⲥ ϫⲉⲡⲁⲑⲏⲧ ⲙⲛ̄ⲡ̄ⲁⲧⲥⲃⲱ ⲛⲁⲧⲁⲕⲟ ϩⲓⲟⲩⲥⲟⲡ [19]_ : ⲁⲩⲱ ⲟⲛ ϣⲁⲩϫⲟⲟⲥ ϫⲉⲟⲩⲣⲱⲙⲉ ⲉϥϩⲛ̄ⲟⲩⲧⲁⲓ̈ⲟ ⲉⲙⲡϥ̄ⲉⲓⲙⲉ ⲉⲣⲟϥ . ⲁⲩⲧⲛ̄ⲧⲱⲛϥ̄ ⲉⲛⲧⲃ̄ⲛⲟⲟⲩⲉ ⲛ̄ⲁⲧⲉⲓⲙⲉ ⲁϥⲉⲓⲛⲉ ⲙ̄ⲙⲟⲟⲩ [20]_ ·


Paragraph 03
------
ⲧⲁⲓ̈ ⲧⲉ ⲧⲉⲧⲛ̄ϩⲉ ϩⲱⲧⲧⲏⲩⲧⲛ̄ ⲉⲛⲧⲁⲧⲉⲧⲛ̄ⲥⲱϣϥ̄ ⲙ̄ⲡⲉϩⲙⲟⲧ ⲙ̄ⲡⲛⲟⲩⲧⲉ ϩⲛ̄ⲧⲉⲧⲛ̄ⲙⲛ̄ⲧⲃⲁⲃⲉⲣⲱⲙⲉ ⲙⲛ̄ⲧⲉⲧⲛ̄ⲙⲛ̄ⲧϫⲁⲥⲓϩⲏⲧ · ⲛ̄ⲛⲁϣⲧ̄ϩⲏⲧ ⲁⲩⲱ ⲛ̄ⲁⲧⲥⲃ̄ⲃⲉ ϩⲙ̄ⲡⲉⲩϩⲏⲧ ⲙⲛ̄ⲛⲉⲩⲕⲉⲙⲁⲁϫⲉ [21]_ ·

Paragraph 04
------
ⲛ̄ⲧⲱⲧⲛ̄ ⲅⲁⲣ ⲡⲉ ⲡⲉⲥⲡⲉⲣⲙⲁ ⲛ̄ⲛⲉⲛⲧⲁⲩϫⲟⲟⲥ ⲉ()ⲧⲃⲏⲏⲧⲟⲩ , ϫⲉⲛ̄ⲧⲱⲧⲛ̄ ⲛ̄ⲟⲩⲟⲉⲓϣ ⲛⲓⲙ ⲉⲧⲉⲧⲛ̄ϯ ⲟⲩⲃⲉⲡⲉⲡ̄ⲛ̄ⲁ̄ ⲉⲧⲟⲩⲁⲁⲃ ⲛ̄ⲑⲉ ⲛ̄ⲛⲉⲧⲛ̄ⲉⲓⲟⲧⲉ [22]_ ⲉⲧⲉⲡⲇⲓⲁⲃⲟⲗⲟⲥ ⲡⲉ ⲙⲛ̄ⲛⲉϥⲇⲁⲓⲙⲱⲛ . 

Paragraph 05
------
ⲧⲁⲓ̈ ϩⲱⲧⲧⲏⲩⲧⲛ̄ ⲧⲉ ⲧⲉⲧⲛ̄ϩⲉ ⲉⲧⲉⲧⲛ̄ⲟ ⲛ̄ⲁⲧⲥⲱⲧⲙ̄ ⲛ̄ⲥⲁⲛ̄ⲉⲛⲧⲟⲗⲏ ⲙ̄ⲡϫⲟⲉⲓⲥ ϩⲛ̄ⲧⲉⲧⲛ̄ⲙⲛ̄ⲧⲣⲉϥⲕⲁⲧⲁⲫⲣⲟⲛⲉⲓ ⲙⲛ̄ⲡⲉⲛϣⲟⲧ ⲙ̄ⲡⲉⲧⲛ̄ϩⲏⲧ ⲉⲧⲟ ⲛ̄ⲁⲧⲥⲃⲱ ·

Paragraph 06
------
ⲟⲩⲟⲓ̈ ⲛⲏⲧⲛ̄ ϫⲉⲁⲧⲉⲧⲛ̄ⲧⲁϣⲉⲣⲉϥⲙⲟⲟⲩⲧ ϩⲛ̄ⲧⲉⲧⲛ̄ⲕⲁⲧⲁⲫⲣⲟⲛⲏⲥⲓⲥ , ⲙⲛ̄ⲧⲉⲧⲛ̄ⲁⲙⲉⲗⲉⲓⲁ · ⲛ̄ⲥⲟϭ , ⲁⲩⲱ ⲛ̄ⲁⲑⲏⲧ . ⲛ̄ⲁϣ ⲛ̄ϩⲉ ⲧⲉⲧⲛⲁⲣ̄ⲃⲟⲗ ⲉⲧⲉⲕⲣⲓⲥⲓⲥ ⲛ̄ⲧⲅⲉϩⲉⲛⲛⲁ ·


Paragraph 07
------
ⲟⲩⲟⲓ̈ ⲛⲏⲧⲛ̄ ϫⲉⲙ̄ⲡⲉⲧⲛ̄ⲉⲓⲙⲉ ⲟⲩⲧⲉ ⲙ̄ⲡⲉⲧⲛ̄ϭⲙ̄ⲡⲉⲧⲛ̄ϩⲏⲧ ⲉⲧⲉⲧⲛ̄ⲙⲟⲟϣⲉ ϩⲙ̄ⲡⲕⲁⲕⲉ ⲛ̄ⲧⲉⲧⲛ̄ⲙⲛ̄ⲧⲁⲧⲥⲱⲧⲙ̄ · ⲉⲃⲟⲗ ϫⲉⲁⲡⲉⲧⲛ̄ϩⲏⲧ ⲛ̄ⲁⲧⲥⲃⲱ ⲣ̄ⲕⲁⲕⲉ ⲉⲣⲱⲧⲛ̄ [23]_ ϩⲙ̄ⲡϫⲓⲟⲩⲉ · ⲙⲛ̄ⲡⲉⲕⲣⲟϥ · 

Paragraph 08
------
ⲟⲩⲟⲉⲓ ⲛⲏⲧⲛ̄ ⲉⲧⲉⲧⲛⲁⲣ̄ⲟⲩ ϩⲙ̄ⲡⲉϩⲟⲟⲩ ⲙ̄ⲡϭⲙ̄ⲡϣⲓⲛⲉ · ⲧⲉⲧⲛ̄ⲑⲗⲓⲯⲓⲥ ⲛⲏⲩ ⲙ̄ⲡⲟⲩⲉ · ⲁⲩⲱ ⲉⲧⲉⲧⲛⲁⲡⲱⲧ ⲉⲣⲁⲧϥ̄ ⲛ̄ⲛⲓⲙ ⲉⲃⲟⲏⲑⲉⲓ ⲉⲣⲱⲧⲛ̄ [24]_ , ⲉⲃⲟⲗ ϫⲉⲛ̄ϣⲁϫⲉ ⲙ̄ⲡϫⲟⲉⲓⲥ ⲁⲧⲉⲧⲛ̄ⲥⲟϣ()ϥⲟⲩ · ⲁⲩⲱ ⲛⲉϥⲉⲛⲧⲟⲗⲏ ⲁⲧⲉⲧⲛ̄ϫⲟⲟⲣⲟⲩ ⲉⲃⲟⲗ ·

Paragraph 09
------
ⲧⲁⲓ̈ ϩⲱⲱϥ ⲧⲉ ⲑⲉ ⲉⲧⲉⲣⲉⲡϫⲟⲉⲓⲥ ⲛⲁϫⲉⲣⲉⲧⲏⲩⲧⲛ̄ ⲉⲃⲟⲗ · ⲁⲩⲱ ⲛϥ̄ⲉⲙⲥ̄ⲧⲏⲩⲧⲛ̄ ϩⲛ̄ⲧⲉϩⲣⲱ ⲛ̄ⲥⲁⲧⲉ ϩⲣⲁⲓ̈ ϩⲛ̄ⲁⲙⲛ̄ⲧⲉ · ⲛ̄ⲁⲕⲁⲑⲁⲣⲧⲟⲥ ⲉⲧⲟ ⲛ̄ⲥⲟⲉⲓⲧ ⲉⲧⲟϣ ϩⲛ̄ⲛⲉⲩⲁⲛⲟⲙⲓⲁ · ⲛⲉⲧⲛ̄ϩⲓⲟⲟⲩⲉ ⲅⲁⲣ ϭⲟⲟⲙⲉ ⲉⲧⲉⲧⲛ̄ⲙⲟⲟϣⲉ ⲛ̄ϩⲏⲧⲟⲩ [25]_ · ⲁⲩⲱ ⲙ̄ⲡⲉⲧⲛ̄ⲉϣϭⲙ̄ϭⲟⲙ ⲉⲉⲓ ⲉⲃⲟⲗ ϩⲓⲧⲙ̄ⲡⲥⲟⲟⲩⲧⲛ̄ [26]_ · 

Chapter 05
========
Paragraph 01
------
ⲛ̄ⲧⲁⲩϫⲟⲟⲥ ϫⲉϫⲟ ⲛⲏⲧⲛ̄ ⲉⲩⲇⲓⲕⲁⲓⲟⲥⲩⲛⲏ · ⲛ̄ⲧⲉⲧⲛ̄ⲱϩⲥ̄ ⲛ̄ⲟⲩⲕⲁⲣⲡⲟⲥ ⲛ̄ⲱⲛϩ̄ [27]_ · ⲛ̄ⲧⲱⲧⲛ̄ ⲇⲉ ⲁⲧⲉⲧⲛ̄ϫⲟ ⲛ̄ⲟⲩⲙⲛ̄ⲧϣⲁϥⲧⲉ . ⲁⲩⲱ ⲁⲧⲉⲧⲛ̄ⲱϩⲥ̄ ⲛ̄ⲟⲩⲁⲛⲟⲙⲓⲁ · 

Paragraph 02
------
ⲛ̄ⲧⲉⲓ̈ϩⲉ ⲟⲛ ⲛ̄ⲧⲁⲩϫⲟⲟⲥ ϫⲉϫⲟ ⲛ̄ϩⲉⲛⲥⲟⲩⲟ . ⲛ̄ⲧⲉⲧⲛ̄ⲱϩⲥ̄ ⲛ̄ϩⲉⲛϣⲟⲛⲧⲉ · ⲛⲉⲩⲕⲗⲏⲣⲟⲥ ⲡⲉϫⲁϥ ⲛ̄ⲥⲉⲛⲁϯϩⲏⲩ ⲛⲁⲩ ⲁⲛ [28]_ · ⲉⲧⲉⲡⲁⲓ̈ ⲡⲉ ϫⲉⲛⲉⲩϣⲗⲏⲗ ⲙⲛ̄ⲛⲉⲩⲛⲏⲥⲧⲉⲓⲁ ⲙⲛ̄ⲛⲉⲩⲙⲉⲗⲉⲧⲏ · ⲛ̄ⲥⲉⲛⲁϯϩⲏⲩ ⲉⲣⲟⲟⲩ ⲁⲛ ⲉⲧⲃⲉⲛⲉⲩⲁⲛⲟⲙⲓⲁ ⲉⲛⲧⲁⲩⲣ̄ϣⲁϥⲧⲉ ⲛ̄ϩⲏⲧⲟⲩ ·

Paragraph 03
------
ⲁⲩϭⲱ ⲅⲁⲣ ⲉⲡⲟⲩⲟⲉⲓⲛ . ⲁⲡⲕⲁⲕⲉ ϣⲱⲡⲉ ⲛⲁⲩ · ⲁⲩϩⲩⲡⲟⲙⲓⲛⲉ ⲉⲡⲟⲩⲟⲉⲓⲛ . ⲁⲩⲙⲟⲟϣⲉ ϩⲛ̄()ⲟⲩⲕⲣⲙ̄ⲧⲥ̄ · ⲥⲉⲛⲁϭⲙ̄ϭⲟⲙ [29]_ ⲉⲧϫⲟ ⲛ̄ⲑⲉ ⲛ̄ⲟⲩⲃⲗ̄ⲗⲉ · ⲁⲩⲱ ⲥⲉⲛⲁϫⲟⲡϫⲡ̄ ⲛ̄ⲑⲉ ⲛ̄ⲛⲉⲧⲉⲙⲛ̄ⲃⲁⲗ ⲙ̄ⲙⲟⲟⲩ · ⲁⲩⲱ ⲛ̄ⲥⲉϩⲉ ⲙ̄ⲙⲉⲉⲣⲉ ⲛ̄ⲑⲉ ⲛ̄ⲛⲉⲧϩⲛ̄ⲧⲡⲁϣⲉ ⲛ̄ⲧⲉⲩϣⲏ [30]_ · ⲉⲧⲉⲡⲁⲓ̈ ⲡⲉ ϫⲉⲁⲧⲉⲧⲛ̄ⲣ̄ⲛⲟⲃⲉ ⲛ̄ⲑⲉ ⲛ̄ⲛⲉⲧⲉⲙ̄ⲡⲟⲩⲥⲟⲩⲛ̄ⲅⲣⲁⲫⲏ ⲉⲛⲉϩ . ⲟⲩⲧⲉ ⲙ̄ⲡⲟⲩϯⲥⲃⲱ ⲛⲁⲩ ⲉⲡⲧⲏⲣϥ̄ ·

Paragraph 04
------
ⲛⲉⲧⲛ̄ϩⲃⲏⲟⲩⲉ ⲅⲁⲣ ϩⲉⲛϩⲱⲃ ⲛ̄ⲁⲛⲟⲙⲓⲁ ⲛⲉ , ⲁⲩⲱ ⲉⲣⲉⲛⲉⲩⲟⲩⲉⲣⲏⲧⲉ ⲡⲏⲧ ⲉⲩⲡⲟⲛⲏⲣⲓⲁ · ⲉⲩϭⲉⲡⲏ ⲉⲡⲛ̄ⲥⲛⲟϥ ⲉⲃⲟⲗ · ⲁⲩⲱ ⲛⲉⲧⲛ̄ⲙⲟⲕⲙⲉⲕ ϩⲉⲛⲙⲟⲕⲙⲉⲕ ⲛ̄ⲁⲑⲉⲧⲛⲉ [31]_ · ⲉⲧⲉⲧⲛ̄ⲙⲟⲕⲙⲉⲕ ⲉⲡⲟϫⲓⲟⲩⲉ ⲙⲛ̄ⲡϭⲟⲗ ⲙⲛ̄ⲡⲟⲛⲏⲣⲟⲛ ⲛⲓⲙ ·

Paragraph 05
------
ⲉⲧⲃⲉⲡⲁⲓ̈ ⲧⲁⲓ̈ ⲧⲉ ⲑⲉ ⲉⲧⲉⲣⲉⲡⲧⲏⲩ ⲛⲁϥⲓⲧⲏⲩⲧⲛ̄ · ⲉⲧⲉⲡϭⲱⲛⲧ̄ ⲡⲉ ⲛ̄ⲧⲟⲣⲅⲏ ⲙ̄ⲡⲛⲟⲩⲧⲉ . ϫⲉⲛ̄ⲛⲉⲧⲛ̄ϭⲛ̄ⲑⲉ ⲛ̄ⲙ̄ⲧⲟⲛ ⲙ̄ⲙⲱⲧⲛ̄ · ⲉⲃⲟⲗ ϫⲉⲁⲧⲉⲧⲛ̄ϯⲛⲟⲩϭⲥ̄ ⲙ̄ⲡⲛⲟⲩⲧⲉ . ⲁϥⲕⲧⲟϥ ⲛⲏⲧⲛ̄ ⲉⲩⲙⲛ̄ⲧϫⲁϫⲉ :  

Paragraph 06
------
ⲛ̄ⲧⲱⲧⲛ̄ ⲇⲉ ⲛⲉⲥⲛⲏⲩ ⲉⲧⲣ̄ϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ · ⲡϫⲟⲉⲓⲥ ⲉϥⲉⲥⲙⲟⲩ ⲉⲣⲱⲧⲛ̄ . ⲁⲩⲱ ⲛϥ̄ⲛⲉϩⲙ̄ⲧⲏⲩⲧⲛ̄ ⲉⲛⲉⲓ̈ⲥⲁϩⲟⲩ ⲧⲏⲣⲟⲩ . ⲁⲩⲱ ⲛϥ̄ϩⲁⲣⲉϩ ⲉⲣⲱⲧⲛ̄ ⲉⲃⲟⲗ ϩⲙ̄ⲡⲉⲧϩⲟⲟⲩ ⲛⲓⲙ · ⲁⲩⲱ ⲉⲩⲣⲱⲙⲉ ⲉⲛϥ̄ϫⲉⲗⲁⲁⲩ ⲁⲛ ⲙ̄ⲙⲉ . ⲉⲧⲉⲡⲇⲓⲁⲃⲟⲗⲟⲥ ⲡⲉ ·

Paragraph 07
------
ⲛ̄ⲧⲟϥ ⲇⲉ ⲡϫⲟⲉⲓⲥ ⲓ̄ⲥ̄ ⲉϥⲉⲧⲟⲩϫⲉⲧⲏⲩⲧⲛ̄ ⲉϩⲟⲩⲛ ⲉⲧⲉϥⲙⲛ̄ⲧⲉⲣⲟ ⲉⲧϩⲛ̄ⲧⲡⲉ · ⲁⲩⲱ ⲉϥⲉϩⲁⲣⲉϩ ⲉⲡⲉⲧⲛ̄ⲡ̄ⲛ̄ⲁ̄ ⲉϥⲟⲩⲟϫ ⲙⲛ̄ⲧⲉⲧⲙ̄ⲯⲩⲭⲏ ⲙⲛ̄ⲡⲉⲧⲛ̄ⲥⲱⲙⲁ ⲁϫⲛ̄ⲛⲟⲃⲉ ϩⲛ̄ⲧⲡⲁⲣⲟⲩⲥⲓⲁ ⲙ̄ⲡⲉⲛϫⲟⲉⲓⲥ ⲓ̄ⲥ̄ ⲡⲉⲭ̄ⲥ̄ :

Chapter 06
========
Paragraph 01
------
ⲛ̄ⲧⲱⲧⲛ̄ ⲇⲉ ⲛⲉⲥⲛⲏⲩ ⲛ̄ⲛⲉⲧⲉⲧⲛ̄ϩⲙ̄ⲡⲕⲁⲕⲉ ⲁⲛ ϫⲉⲉⲣⲉⲡⲉϩⲟⲟⲩ ⲧⲁϩⲉⲧⲏⲩⲧⲛ̄ ⲛ̄ⲑⲉ ⲛ̄ⲟⲩⲣⲉϥϫⲓⲟⲩⲉ · ⲛ̄ⲧⲱⲧⲛ̄ ⲅⲁⲣ ⲧⲏⲣⲧⲛ̄ ⲛ̄ⲧⲉⲧⲛ̄ⲛ̄ϣⲏⲣⲉ ⲙ̄ⲡⲟⲩⲟⲉⲓⲛ , ⲁⲩⲱ ⲛ̄ϣⲏⲣⲉ ⲙ̄ⲡⲉϩⲟⲟⲩ . ⲛ̄ⲧⲉⲧⲛ̄ⲛⲁⲧⲉⲩϣⲏ ⲁⲛ ⲟⲩⲧⲉ ⲛⲁⲡⲕⲁⲕⲉ ·

Paragraph 02
------
ⲁⲣⲁϭⲉ ⲙ̄ⲡⲣ̄ⲧⲣⲉⲛⲛ̄ⲕⲟⲧⲕ̄ ⲛ̄ⲑⲉ ⲙ̄ⲡⲕⲉⲥⲉⲉⲡⲉ · ⲁⲗⲗⲁ ⲙⲁⲣⲛ̄ⲣⲟⲉⲓⲥ ⲛ̄ⲧⲛ̄ⲛⲏⲫⲉ · ⲛⲉⲧⲛ̄ⲕⲟⲧⲕ̄ ⲅⲁⲣ ⲉⲩⲛ̄ⲕⲟⲧⲕ̄ ⲛ̄ⲧⲉⲩϣⲏ · ⲁⲩⲱ ⲛⲉⲧⲧⲁϩⲉ . ⲉⲩⲧⲁϩⲉ ⲛ̄ⲧⲉⲩϣⲏ · ⲁⲛⲟⲛ ⲇⲉ ⲁⲛⲟⲛ ⲛⲁⲡⲉϩⲟⲟⲩ ⲙⲁⲣⲉⲛ̄ⲛⲏⲫⲉ, ⲉⲁⲛϯ ϩⲓⲱⲱⲛ ⲙⲡϩⲱⲕ ⲛ̄ⲧⲡⲓⲥⲧⲓⲥ ⲙⲛ̄ⲧⲁⲅⲁⲡⲏ ⲙⲛ̄ⲧⲡⲉⲣⲓⲕⲉⲫⲁⲗⲁⲓⲁ ⲛ̄ⲑⲉⲗⲡⲓⲥ ⲙ̄ⲡⲟⲩϫⲁⲓ̈ . ϫⲉⲛ̄ⲧⲁⲡⲛⲟⲩⲧⲉ ⲕⲁⲁⲛ ⲁⲛ ⲉⲧⲟⲣⲅⲏ · ⲁⲗⲗⲁ ⲉⲩⲧⲁⲛϩⲟ ⲛ̄ⲟⲩϫⲁⲓ̈ ϩⲓⲧⲙ̄ⲡⲉⲛϫⲟⲉⲓⲥ ⲓ̄ⲥ̄ ⲡⲁⲓ̈ ⲉⲛⲧⲁϥⲙⲟⲩ ⲉⲧⲃⲏⲏⲧⲛ̄ · ϫⲉⲕⲁⲥ ⲉⲓⲧⲉ ⲧⲛ̄ⲣⲟⲉⲓⲥ , ⲉⲓⲧⲉ ⲧⲛ̄ⲛ̄ⲕⲟⲧⲕ̄ ⲉⲛⲉⲱⲛϩ̄ ⲛⲙ̄ⲙⲁϥ :

Paragraph 03
------
ⲧⲉⲛⲟⲩ ϭⲉ ⲛⲉⲥⲛⲏⲩ ⲙ̄ⲡⲣ̄ⲧⲣⲉⲛϣⲱⲡⲉ ⲉⲛⲧⲛ̄ⲧⲱⲛ ⲉⲛⲉⲥⲛⲏⲩ ⲛ̄ⲛⲟⲩϫ ⲉⲧϩⲣⲁⲓ̈ ⲛ̄ϩⲏⲧⲛ̄ , ⲉⲧⲙⲟⲟϣⲉ ϩⲛ̄ⲟⲩⲕⲣⲟϥ · ⲁⲗⲗⲁ ϩⲛ̄ⲟⲩϩⲟⲧⲉ ⲙⲛ̄ⲟⲩⲥⲧⲱⲧ . ⲁⲣⲓϩⲱⲃ ⲉⲡⲉⲧⲛ̄ⲟⲩϫⲁⲓ̈ · ϫⲉⲕⲁⲥ ⲉⲣⲉⲡϫⲟⲉⲓⲥ ⲓ̄ⲥ̄ ⲛⲁϩⲁⲣⲉϩ ⲉⲣⲱⲧⲛ̄ ϩⲛ̄ⲛⲉⲧⲛ̄ϩⲃⲏⲟⲩⲉ ⲧⲏⲣⲟⲩ ·

Paragraph 04
------
ⲡⲛⲟⲩⲧⲉ ⲅⲁⲣ ⲡⲉⲧⲉⲛⲉⲣⲅⲉⲓ ⲛ̄ϩⲏⲧⲧⲏⲩⲧⲛ̄ ⲙ̄ⲡⲟⲩⲱϣ ⲙⲛ̄ⲡϫⲱⲕ ⲉⲃⲟⲗ ⲙ̄ⲡⲟⲩⲱϣ · ⲁⲣⲓϩⲱⲃ ⲛⲓⲙ ⲁϫⲛ̄ⲕⲣⲙ̄ⲣⲙ̄ ϩⲓⲙⲟⲕⲙⲉⲕ · ϫⲉⲕⲁⲥ ⲉⲧⲉⲧⲛⲁϣⲱⲡⲉ ⲛ̄ⲁⲧⲛⲟⲃⲉ , ⲁⲩⲱ ⲛ̄ⲁⲕⲉⲣⲁⲓⲟⲥ ⲛ̄ϣⲏⲣⲉ ⲙ̄ⲡⲛⲟⲩⲧⲉ ⲉⲩⲟⲩⲁⲁⲃ ⲛ̄ⲧⲙⲏⲧⲉ ⲛ̄ⲧⲅⲉⲛⲉⲁ ⲉⲧϭⲟⲟⲩϭ ⲁⲩⲱ ⲉⲧϭⲟⲟⲙⲉ · ⲉⲧⲉⲧⲛ̄ⲟⲩⲟⲛϩ̄ ⲉⲃⲟⲗ ⲛ̄ϩⲏⲧⲟⲩ ⲛ̄ⲑⲉ ⲛ̄ⲛⲓⲣⲉϥⲣ̄ⲟⲩⲟⲉⲓⲛ ϩⲙ̄ⲡⲕⲟⲥⲙⲟⲥ · ⲉⲧⲉⲧⲛ̄ϭⲉⲉⲧ ⲉⲡϣⲁϫⲉ ⲙ̄ⲡⲱⲛϩ̄ ⲉⲩϣⲟⲩϣⲟⲩ ⲛⲁⲓ̈ ϩⲙ̄ⲡⲉϩⲟⲟⲩ ⲙ̄ⲡⲉⲭ̄ⲥ̄ ·

Paragraph 05
------
ⲧⲁⲓ̈ ϭⲉ ⲧⲉ ⲑⲉ ⲉⲛϣⲁⲛϩⲁⲣⲉϩ ⲉⲛⲉⲛⲧⲟⲗⲏ ⲛ̄ⲛⲉⲛⲉⲓⲟⲧⲉ . ⲉⲩⲛⲁϣⲟⲩϣⲟⲩ ⲙ̄ⲙⲟⲟⲩ ⲉϫⲱⲛ ϩⲁⲧⲙ̄ⲡϫⲟⲉⲓⲥ ⲉⲩϫⲱ ⲙ̄ⲙⲟⲥ ϫⲉⲙⲏ ⲛ̄ⲛⲁⲓ̈ ⲁⲛ ⲛⲉ ⲛⲁϣⲏⲣⲉ . ⲛ̄ⲛⲉⲩⲁⲑⲉⲧⲉⲓ ·

Paragraph 06
------
ⲁⲩⲱ ⲟⲛ ϫⲉⲉⲓⲥϩⲏⲏⲧⲉ ⲁⲛⲟⲛ ⲙⲛ̄ⲛ̄ϣⲏⲣⲉ ϣⲏⲙ ⲉⲛⲧⲁⲕⲧⲁⲁⲩ ⲛⲁⲛ · ⲉⲁⲛϣⲡ̄ϩⲓⲥⲉ ⲉⲣⲟⲟⲩ ⲉⲧⲃⲉⲡⲉⲕⲣⲁⲛ ·

Paragraph 07
------
ⲡϫⲟⲉⲓⲥ ϭⲉ ⲉϥⲉϯⲑⲉ ⲛⲁⲛ ⲉⲧⲣⲉⲛⲣ̄ⲃⲟⲗ ⲉⲛϭⲟⲣϭⲥ̄ ⲧⲏⲣⲟⲩ ⲙ̄ⲡⲁⲛⲧⲓⲕⲉⲓⲙⲉⲛⲟⲥ · ⲛ̄ⲧⲛ̄ⲣ̄ⲣⲙ̄ⲙⲁⲟ ϩⲛ̄ϩⲉⲛϩⲃⲏⲩⲉ ⲉⲛⲁⲛⲟⲩⲟⲩ . ⲉⲙⲡⲁⲧⲛ̄ⲉⲓ ⲉϩⲣⲁⲓ̈ ⲉⲡϩⲁⲡ ⲙ̄ⲡⲛⲟⲩⲧⲉ , ⲛ̄ⲧⲛ̄ⲣ̄ⲃⲟⲗ ⲉⲛⲕⲟⲗⲁⲥⲓⲥ ⲉⲧⲥⲃ̄ⲧⲱⲧ ⲛ̄ⲛ̄ⲣⲉϥⲣ̄ⲛⲟⲃⲉ ⲉⲧⲙⲏⲛ ⲉⲃⲟⲗ ϩⲛ̄ⲛⲉⲩⲡⲉⲑⲟⲟⲩ :
