
--------------
32. *To Herai*
--------------

ⲃⲏⲥⲁ ⲡⲉⲧⲥϩⲁⲓ̈ ⲛ̄ϩⲏⲣⲁⲓ̈ ⲧⲉⲛⲧⲁⲥⲁⲣⲛⲁ ⲛ̄ⲧⲡⲓⲥⲧⲓⲥ ⲛ̄ⲧⲉⲥϩⲩⲡⲟⲙⲟⲛⲏ ⲁⲩⲱ ⲧⲉⲛⲧⲁⲥⲕⲱ ⲛ̄ⲥⲱⲥ ⲛ̄ⲧⲡⲏⲅⲏ ⲙ̄ⲙⲟⲩ ⲛⲱⲛϩ̄. ⲁⲥϣⲓⲕⲉ ⲛⲁⲥ ⲛ̄ϩⲉⲛϣⲏⲓ̈ ⲉⲩⲟⲩⲟϭⲡ̄. ⲉⲛⲥⲉⲛⲁϣⲁⲙⲁϩⲧⲉ ⲁⲛ ⲙ̄ⲡⲙⲟⲟⲩ ·

Chapter 01
========

Paragraph 01
----------
ⲉⲡⲉⲓⲇⲏ ⲁⲣⲥⲱⲧⲡ̄ ⲛⲉ ⲙ̄ⲡⲙⲟⲩ ⲛ̄ϩⲟⲩⲟ ⲉⲡⲱⲛϩ̄ · ⲧϣⲉⲉⲣⲉ ⲉⲧⲥⲏϣ ⲁⲩⲱ ⲧⲉⲛⲧⲁⲩⲥⲟϣⲥⲥ̄ · ⲁⲣⲙⲉⲣⲉⲡⲥⲁϩⲟⲩ, ⲛ̄ϩⲟⲩⲟ ⲉⲡⲉⲥⲙⲟⲩ · ⲁⲩⲱ ⲁⲣⲙⲉⲣⲉⲡⲕⲁⲕⲉ · ⲉϩⲟⲩⲛ ⲉⲡⲟⲩⲟⲉⲓⲛ · ⲁⲣⲱⲡⲡⲉⲧⲥⲁϣⲉ ⲇⲉ ⲟⲛ ϫⲉϥϩⲟⲗϭ̄ · ⲁⲩⲱ ⲡⲉⲧϩⲟⲗϭ̄ ϫⲉϥⲥⲁϣⲉ ·

Paragraph 02
----------
ⲥⲉⲛⲁϫⲟⲟⲥ ⲛⲉ ⲇⲓⲕⲁⲓⲱⲥ ϫⲉⲃⲱⲕ ⲉⲡⲉⲥⲏⲧ ϩⲙⲟⲟⲥ ϩⲙ̄ⲡⲕⲁϩ ⲧⲡⲁⲣⲑⲉⲛⲟⲥ ⲧϣⲉⲉⲣⲉ ⲛ̄ⲧⲃⲁⲃⲩⲗⲱⲛ · ϩⲙⲟⲟⲥ ϩⲙ̄ⲡⲟⲩⲥⲱϣ (ⲩ̄ϥ̄ⲅ̄(quire ⲗ̄ⲃ̄)) ⲧⲃⲁⲃⲩⲗⲱⲛ ⲧϣⲉⲉⲣⲉ ⲛ̄ⲛⲉⲭⲁⲗⲇⲁⲓⲟⲥ · ⲛ̄ⲥⲉⲛⲁⲕⲟⲧⲟⲩ ⲁⲛ ⲉⲙⲟⲩⲧⲉ ⲉⲣⲟ ϫⲉⲧⲉⲧϭⲏⲛ ⲁⲩⲱ ⲧⲉⲧⲗⲏⲕ ·

Paragraph 03
----------
ϭⲱⲗⲡ̄ ⲉⲃⲟⲗ ⲛ̄ⲧⲟⲩϭⲟⲟⲗⲉⲥ · ϭⲱⲗⲡ̄ ⲉⲃⲟⲗ ⲛ̄ⲛⲟⲩⲥⲕⲓⲙ · ϭⲱⲗⲡ̄ ⲉⲃⲟⲗ ⲛ̄ⲛ̄ⲥⲏⲃⲉ ⲛ̄ⲣⲁⲧⲉ · ϫⲓⲟⲟⲣ ⲛ̄ϩⲉⲛⲉⲓⲉⲣⲱⲟⲩ · ⲡⲟⲩϣⲓⲡⲉ ⲛⲁϭⲱⲗⲡ̄ ⲉⲃⲟⲗ · ⲛⲟⲩⲛⲟϭⲛⲉϭ ⲛⲁⲟⲩⲱⲛϩ̄ ⲉⲃⲟⲗ · ϯⲛⲁϫⲓ ⲛ̄ⲧⲙⲛ̄ⲧⲙⲉ, ⲉⲃⲟⲗ ⲛ̄ϩⲏⲧⲉ. ⲛ̄ⲛⲁⲧⲁⲁⲧⲉ ⲛ̄ⲣⲱⲙⲉ ϫⲓⲛⲧⲉⲛⲟⲩ, ⲉⲧⲣⲉϥϯⲥⲃⲱ ⲛⲉ · ⲁⲗⲗⲁ ϩⲙⲟⲟⲥ ⲉⲣⲉⲙⲟⲕϩ̄ ⲛ̄ϩⲏⲧ · ⲃⲱⲕ ⲉϩⲟⲩⲛ ⲉⲡⲕⲁⲕⲉ ⲧϣⲉⲉⲣⲉ ⲛ̄ⲛⲉⲭⲁⲗⲇⲁⲓⲟⲥ · ⲛ̄ⲛⲉⲩⲙⲟⲩⲧⲉ ⲉⲣⲟ ϫⲓⲛⲧⲉⲛⲟⲩ, ϫⲉⲧϭⲟⲙ ⲛ̄ⲧⲙⲛ̄ⲧⲉⲣⲟ ·

Paragraph 04
----------
ⲉⲃⲟⲗ ϫⲉⲁⲣⲙⲉⲣⲉⲡⲥⲁϩⲟⲩ. ⲁϥⲉⲓ ⲛⲉ · ⲙ̄ⲡⲉⲟⲩⲉϣⲡⲉⲥⲙⲟⲩ · ⲁϥⲡⲱⲧ ⲉⲃⲟⲗ ⲙ̄ⲙⲟ · ⲁⲩⲱ ⲁⲣϯⲡⲥⲁϩⲟⲩ ϩⲓⲱⲱⲧⲉ ⲛ̄ⲑⲉ ⲛ̄ⲟⲩϩⲟⲉⲓⲧⲉ · ⲁϥⲃⲱⲕ ⲉϩⲟⲩⲛ ⲉⲛⲟⲩⲙⲁϩⲧ̄ ⲛ̄ⲑⲉ ⲛ̄ⲟⲩⲙⲟⲟⲩ · ⲁⲩⲱ ⲛ̄ⲑⲉ ⲛ̄ⲟⲩⲛⲉϩ ϩⲛ̄ⲛⲟⲩⲕⲉⲉⲥ · 

Paragraph 05
----------
ⲉⲃⲟⲗ ϫⲉⲡⲙⲁ ⲉⲛⲧⲁⲩϣⲟⲡⲉ ⲉⲣⲟⲟⲩ ⲛ̄ϩⲏⲧϥ̄ · ⲁⲩⲱ ⲁⲩϯⲉⲟⲟⲩ ⲛⲉ · ⲁⲣⲥⲟϣϥ̄ · ⲉⲣⲉϫⲱ ⲙ̄ⲙⲟⲥ ϫⲉⲑⲓ̄ⲗ̄ⲏ̄ⲙ̄ ⲛ̄ⲧⲡⲉ, ⲧⲉ ⲧⲉⲧⲛ̄ϩⲉⲛⲉⲉⲧⲏ · ⲛⲁⲙⲉ ⲑⲓ̄ⲗ̄ⲏ̄ⲙ̄ ⲛ̄(ⲩ̄ϥ̄ⲇ̄)ⲧⲡⲉⲧⲉ · ⲁⲩⲱ ⲡⲧⲟⲟⲩⲡⲉ ⲉⲛⲧⲁⲡⲛⲟⲩⲧⲉ ⲥⲙⲟⲩ ⲉⲣⲟϥ ·

Paragraph 06
----------
ⲛ̄ⲧⲟ ⲇⲉ ⲁⲡⲛⲟⲩⲧⲉ ⲥⲟϣⲉ, ⲁⲩⲱ ⲁϥⲧϭⲁⲓ̈ⲟ · ⲁϥⲙⲉⲥⲧⲱ ⲉⲃⲟⲗ ⲟⲩⲧⲉⲛⲉⲥⲛⲏⲩ ⲧⲏⲣⲟⲩ ⲉⲧⲟⲩⲁⲁⲃ ⲁⲩⲱ ⲉⲧⲣ̄ϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ ⲉⲧⲟⲩⲏϩ ϩⲛ̄ⲛⲉϥⲙⲁ ⲉⲧⲟⲩⲁⲁⲃ · ⲡⲙⲁ ⲉⲛⲧⲁⲣⲥⲟϣϥ̄ ϩⲛ̄ⲧⲟⲩⲙⲛ̄ⲧϫⲁⲥⲓϩⲏⲧ ⲙⲛ̄ⲧⲟⲩⲙⲛ̄ⲧⲃⲁⲃⲉⲣⲱⲙⲉ. ⲧϣⲉⲉⲣⲉ ⲛ̄ⲕⲣⲟϥ ⲁⲩⲱ ⲛ̄ⲁⲡⲟⲥⲧⲁⲧⲏⲥ · ⲁⲩⲱ ⲧϣⲉⲉⲣⲉ ⲛ̄ⲓ̈ⲟⲩⲇⲁⲥ ⲡⲉⲡⲣⲟⲇⲟⲧⲏⲥ · ⲛ̄ⲧⲟ ⲅⲁⲣ ⲁⲣϫⲟⲟⲥ ϫⲉⲁⲛⲟⲕ ⲡⲉ ⲁⲩⲱ ⲙⲛ̄ⲕⲉⲟⲩⲉⲓ · 

Chapter 02
========

Paragraph 01
----------
ⲉⲧⲃⲉⲡⲁⲓ̈ ⲡⲧⲁⲕⲟ ⲛⲏⲩ ⲉϫⲱ ⲛ̄ⲧⲉⲧⲙ̄ⲉⲓⲙⲉ · ⲁⲩⲱ ⲧⲙⲛ̄ⲧⲭⲏⲣⲁ ⲙⲛ̄ⲧⲙⲛ̄ⲧⲁⲧϣⲏⲣⲉ ⲛⲏⲩ ϩⲛ̄ⲟⲩϣⲥ̄ⲛⲉ ⲉϫⲱ ϩⲣⲁⲓ̈ ϩⲛ̄ⲧⲟⲩⲙⲛ̄ⲧⲣⲉϥⲣ̄ⲡⲁϩⲣⲉ ⲙⲛ̄ⲧϭⲟⲙ ⲛ̄ⲛⲟⲩⲣⲉϥⲙⲟⲩⲧⲉ ⲛ̄ϩⲟⲩⲟ ⲛ̄ⲑⲉⲗⲡⲓⲥ ⲛ̄ⲧⲟⲩⲡⲟⲛⲏⲣⲓⲁ · 

Paragraph 02
-----------
ⲉⲓⲙⲉ ϫⲉⲧⲟⲩⲙⲛ̄ⲧⲣⲉϥⲕⲁⲧⲁⲫⲣⲟⲛⲉⲓ, ⲁⲩⲱ ⲧⲟⲩⲡⲟⲣⲛⲉⲓⲁ ⲛⲁϣⲱⲡⲉ ⲛⲉ ⲛ̄ϣⲓⲡⲉ · ϫⲉⲛ̄ⲑⲉ ⲛ̄ⲟⲩⲙⲟⲩⲓ̈ ⲉϥϩⲙ̄ⲡⲙⲁ ⲛ̄ϣⲏⲛ. ⲧⲁⲓ̈ ⲧⲉ ⲑⲉ ⲉⲛⲧⲁⲣⲟⲩⲱⲛ ⲛ̄ⲣⲱ ⲁⲣⲥⲱϣ ⲙ̄ⲡⲙⲁ ⲉⲧⲟⲩⲁⲁⲃ ⲙ̄ⲡⲛⲟⲩⲧⲉ · ⲉⲧⲃⲉⲡⲁⲓ̈ ϩⲱ(ⲩ̄ϥ̄ⲉ̄)ⲱϥ ⲁϥⲙⲉⲥⲧⲱ · ⲁⲩⲱ ⲁϥⲛⲟϫⲉ, ⲉⲃⲟⲗ ϩⲙ̄ⲡⲉϥⲙⲁ ⲉⲧⲟⲩⲁⲁⲃ · ⲛ̄ⲑⲉ ⲉⲛⲧⲁϥϫⲟⲟⲥ, ϫⲉϯⲛⲁⲛⲟϫⲟⲩ ⲉⲃⲟⲗ ϩⲙ̄ⲡⲁⲏⲓ̈ · ⲛ̄ϯⲛⲁⲟⲩⲱϩ ⲁⲛ ⲉⲧⲟⲟⲧ ⲉⲙⲉⲣⲓⲧⲟⲩ · 

Paragraph 03
----------
ⲁⲣⲡⲱⲱⲛⲉ ⲅⲁⲣ ⲙ̄ⲡϩⲁⲡ ⲉⲩⲭⲟⲗⲏ ⲁⲩⲱ ⲡⲕⲁⲣⲡⲟⲥ ⲛ̄ⲧⲇⲓⲕⲁⲓⲟⲥⲩⲛⲏ ⲉⲟⲩⲥⲓϣⲉ ⲉⲡⲉⲓⲇⲏ ⲁⲡⲟⲩϩⲏⲧ ⲧⲁⲕⲟ · ⲁⲣⲱⲡⲡⲕⲁⲕⲉ ⲅⲁⲣ ⲛ̄ⲟⲩⲟⲉⲓⲛ ⲁⲩⲱ ⲡⲟⲩⲟⲉⲓⲛ ⲛ̄ⲕⲁⲕⲉ · ⲉⲧⲃⲉⲡⲁⲓ̈ ⲧⲁⲓ̈ ⲧⲉ ⲑⲉ ⲉⲛⲧⲁⲣϫⲟ ⲛ̄ϩⲉⲛⲥⲟⲩⲟ. ⲁⲣⲱϩⲥ̄ ⲛ̄ϩⲉⲛϣⲟⲛⲧⲉ · ⲛ̄ⲑⲉ ⲅⲁⲣ ⲉⲛⲧⲁⲣⲙⲉⲣⲉⲡⲡⲉⲑⲟⲟⲩ. ⲁⲣⲙⲉⲥⲧⲉⲡⲡⲉⲧⲛⲁⲛⲟⲩϥ · ⲉⲧⲃⲉⲡⲁⲓ̈ ⲁⲡⲛⲟⲩⲧⲉ ϣⲣⲡϣⲱⲣⲉ ϣⲁⲃⲟⲗ · ⲁϥϥⲟϭⲉ ⲁⲩⲱ ⲁϥⲡⲟⲟⲛⲉ ⲉⲃⲟⲗ ϩⲙ̄ⲡⲟⲩⲙⲁ ⲛ̄ϣⲱⲡⲉ. ⲁⲩⲱ ⲧⲟⲩ<ⲛⲟⲩ>ⲛⲉ ⲉⲃⲟⲗ ϩⲙ̄ⲡⲕⲁϩ ⲛ̄ⲛⲉⲧⲟⲛϩ̄ ·

Paragraph 04
----------
ⲥⲉⲛⲁⲛⲁⲩ ⲉⲣⲟ ⲛ̄ϭⲓⲛ̄ⲇⲓⲕⲁⲓⲟⲥ ⲉⲧⲣ̄ϩⲟⲧⲉ ϩⲏⲧϥ̄ ⲙ̄ⲡⲉⲭ̄ⲥ̄ · ⲛ̄ⲥⲉϫⲟⲟⲥ ϫⲉⲉⲓⲥ ⲟⲩⲥϩⲓⲙⲉ ⲉⲙⲡⲥ̄ⲕⲁⲡⲛⲟⲩⲧⲉ ⲛⲁⲥ ⲛ̄ⲃⲟⲏⲑⲟⲥ · ⲁⲗⲗⲁ ⲁⲥϩⲉⲗⲡⲓⲍⲉ ⲉϫⲙ̄ⲡⲁϣⲁⲓ̈ ⲛ̄ⲧⲉⲥⲙⲛ̄ⲧϫⲁⲥⲓϩⲏⲧ · ⲙⲛ̄ⲧⲉⲥⲙⲛ̄ⲧⲣⲉϥⲕⲁϩⲧⲏⲥ ⲉⲣⲟⲥ ⲙⲁⲩⲁⲁⲥ · ⲛ̄ⲑⲉ ⲉⲛⲧⲁⲩϫⲟⲟⲥ ϫⲉϩⲛ̄ⲛⲁⲓ̈ ⲧⲏⲣⲟⲩ ⲙ̄ⲡⲥ̄ⲕⲟ(ⲩ̄ϥ̄ⲋ̄)ⲧⲥ̄ ⲉⲣⲟⲓ̈ ϩⲙ̄ⲡⲉⲥϩⲏⲧ ⲧⲏⲣϥ̄ ⲛ̄ϭⲓⲧⲁⲑⲏⲧ ⲛ̄ⲧⲉⲓ̈ⲟⲩⲇⲁ · ⲁⲗⲗⲁ ⲉϩⲣⲁⲓ̈ ⲉϫⲛ̄ⲟⲩⲙⲛ̄ⲧⲛⲟⲩϫ · 

Paragraph 05
----------
ⲉⲥⲉϯⲥⲃⲱ ⲛⲉ ⲛ̄ϭⲓⲧⲟⲩⲙⲛ̄ⲧⲁⲧⲥⲱⲧⲙ̄ ⲁⲩⲱ ⲉⲥⲉϫⲡⲓⲟ ⲛ̄ϭⲓⲧⲟⲩⲕⲁⲕⲓⲁ · ⲉⲓⲙⲉ ⲁⲩⲱ ⲛ̄ⲧⲉⲛⲁⲩ, ϫⲉϥⲥⲁϣⲉ ⲛⲉ ⲉⲧⲣⲉⲕⲱ ⲛ̄ⲥⲱ ⲙ̄ⲡϫⲟⲉⲓⲥ ⲡⲛⲟⲩⲧⲉ · ⲉⲣⲙⲉⲉⲩⲉ ⲅⲁⲣ ϫⲉⲉⲣϣⲁⲛⲟⲩⲉ ⲙ̄ⲙⲟⲓ̈, ⲉⲣⲁϭⲛ̄ⲟⲩϩⲟⲩⲟ · 

Paragraph 06
----------
ⲁⲣⲙⲉⲣⲉⲛⲉⲧⲛ̄ⲕⲟⲧⲕ̄ ⲛⲙ̄ⲙⲉ ⲉⲧⲉⲛ̄ⲇⲁⲓⲙⲱⲛ ⲛⲉ · ⲁⲩⲱ ⲁⲣⲧⲁϣⲟ ⲛ̄ⲧⲟⲩⲡⲟⲣⲛⲉⲓⲁ ⲛⲙ̄ⲙⲁⲩ ϩⲙ̄ⲡⲟⲩϩⲏⲧ ⲉⲧⲟ ⲛ̄ⲕⲁⲕⲉ ⲙⲛ̄ⲛⲟⲩⲙⲉⲉⲩⲉ ⲛ̄ⲕⲣⲟϥ · ⲁⲩⲱ ⲁⲣⲕⲱ ⲛ̄ⲛⲟⲩⲣ̄ⲡⲙⲉⲉⲩⲉ ϩⲓⲡⲁϩⲟⲩ ⲛ̄ⲛ̄ⲟⲩⲉϭⲣⲟ ⲙ̄ⲡⲟⲩⲣⲟ · ϣⲁⲛⲧⲉⲕⲟⲧⲉ ⲉⲡⲕⲁϩ ⲉⲧⲙⲟⲗϩ̄ ⲉⲛⲧⲁⲩϫⲓⲧⲉ ⲉⲃⲟⲗ · ⲛ̄ϩⲏⲧϥ̄ · ϫⲉⲛ̄ⲧⲟ ⲟⲩⲕⲁϩ · ⲁⲣⲕⲟⲧⲉ ⲟⲛ ⲉⲡⲕⲁϩ · 

Chapter 03
========

Paragraph 01
----------
ⲉⲃⲟⲗ ϫⲉⲁⲣⲉⲉⲓ ⲙⲉⲛ ϩⲛ̄ⲟⲩⲥⲟⲟⲩⲧⲛ̄ · ⲙ̄ⲡⲉϫⲱⲕ ⲇⲉ ⲉⲃⲟⲗ ϩⲛ̄ⲟⲩⲥⲟⲟⲩⲧⲛ̄ · ⲁⲗⲗⲁ ⲛ̄ⲧⲁⲣⲉⲓ ϩⲛ̄ⲟⲩⲕⲣⲟϥ. ⲁⲣⲃⲱⲕ ⲟⲛ ϩⲛ̄ⲟⲩⲙⲛ̄ⲧⲛⲟⲩϫ · 

Paragraph 02
----------
ⲉⲧⲃⲉⲡⲁⲓ̈ ⲡⲥⲁϩⲟⲩ ⲛⲁⲟⲩⲱⲙ ⲛ̄ⲥⲱ ⲛ̄ⲧⲉⲧⲙ̄ⲛⲟⲩⲛⲉ ⲥⲉⲉⲡⲉ ⲉⲃⲟⲗ ⲛ̄ϩⲏⲧⲉ, ⲟⲩⲧⲉ ⲱⲗϩ̄ · ⲛ̄ⲧⲁⲣⲉⲓ ϩⲛ̄ⲟⲩⲡⲉⲧϣⲟⲩⲉⲓⲧ ⲁⲣⲃⲱⲕ ⲟⲛ ϩⲛ̄ⲟⲩⲡⲉⲧϣⲟⲩⲉⲓⲧ. ϫⲉⲕⲁⲥ ⲉⲣⲉⲡⲟⲩⲣⲁⲛ ⲛⲁϩⲱⲃⲥ̄ ϩⲙ̄ⲡⲕⲁⲕⲉ · ϫⲉⲛ̄ⲧⲉⲟⲩⲕⲁⲕⲉ ϩⲛ̄<ⲛ>ⲟⲩϩⲃⲏⲩⲉ ⲧⲏⲣⲟⲩ ⲁⲩⲱ ⲡⲥⲱϣ ⲛⲁϩⲱⲃⲥ̄ ⲉⲃⲟⲗ ⲉϫⲱ · ⲉⲃⲟⲗ ϫⲉⲁⲣⲕⲱ ⲛ̄ⲥⲱ ⲛ̄ⲧⲉⲛⲧⲟⲗⲏ. ⲁⲣⲥⲱⲧⲡ̄ ⲛⲉ ⲙ̄ⲡⲧⲁⲕⲟ · 

Paragraph 03
----------
ⲙ̄ⲡⲉⲛⲟⲓ̈ ⲅⲁⲣ. ⲟⲩⲧⲉ ⲙ̄ⲡⲉⲉⲓⲙⲉ ϫⲉⲡⲛⲟⲩⲧⲉ ⲙⲉⲩⲕⲟⲙϣϥ̄ ⲟⲩⲧⲉ ⲙⲉⲩⲕⲁⲧⲁⲫⲣⲟⲛⲉⲓ ⲙ̄ⲙⲟϥ. ⲁⲗⲗⲁ ⲛ̄ⲧⲟϥ ⲡⲉⲛⲧⲁϥⲕⲟⲙϣⲉ · ⲛ̄ⲧⲟ ⲁⲩⲱ ⲁϥⲥⲟϣϥⲉ ⲛ̄ⲑⲉ ⲛ̄ⲟⲩⲙⲟⲟⲩ ⲉϥⲥⲱⲕ · 

Paragraph 04
----------
ⲉⲧⲃⲉⲡⲁⲓ̈ ⲛ̄ⲑⲉ ⲙ̄ⲡϣⲓⲡⲉ ⲛ̄ⲟⲩⲣⲉϥϫⲓⲟⲩⲉ ⲉⲩϣⲁⲛⲧⲁϩⲟϥ. ⲧⲁⲓ̈ ⲧⲉ ⲑⲉ ⲉⲛⲧⲁⲣϫⲓϣⲓⲡⲉ ⲙ̄ⲙⲟⲥ ϫⲉⲁⲩϭⲟⲡⲉ. ⲉⲃⲟⲗ ϫⲉⲁⲣⲧⲥ̄ⲧⲟ ⲉⲃⲟⲗ ⲙ̄ⲡϣⲁϫⲉ ⲙ̄ⲡⲛⲟⲩⲧⲉ · ⲁⲩⲱ ⲛ̄ⲑⲉ ⲉⲛⲧⲁⲡϫⲟⲉⲓⲥ ϫⲟⲟⲥ ⲉⲧⲃⲉⲧⲡⲟⲗⲓⲥ ⲛ̄ⲛⲉⲥⲛⲱⲱϥ. ϫⲉϫⲓϩⲁⲡ ⲟⲩⲃⲏⲥ, ⲁⲩⲱ ⲛⲅ̄ⲟⲩⲱⲛϩ̄ ⲛⲁⲥ ⲉⲃⲟⲗ ⲛ̄ⲛⲉⲥⲁⲛⲟⲙⲓⲁ ⲧⲏⲣⲟⲩ · ⲧⲁⲓ̈ ⲧⲉ ⲑⲉ ⲉⲧⲟⲩⲛⲁϫⲓϩⲁⲡ ϩⲱⲟⲩ, ⲟⲩⲃⲏ, ⲏ ⲛⲙ̄ⲙⲉ ⲁⲩⲱ ⲛ̄ⲥⲉϭⲱⲗⲡ̄ ⲛⲉ ⲉⲃⲟⲗ ⲛ̄ⲛⲟⲩⲁⲛⲟⲙⲓⲁ ⲧⲏⲣⲟⲩ, ⲉⲩϫⲱ ⲙ̄ⲙⲟⲥ ϫⲉⲱ ⲧⲡⲟⲗⲓⲥ ⲉⲧⲡⲉϩⲧ̄ⲥⲛⲟϥ ⲉⲃⲟⲗ ϩⲛⲧⲉⲥⲙⲏⲧⲉ ⲉⲧⲣⲉⲡⲉⲥⲟⲩⲟⲉⲓϣ ⲉⲓ.

Chapter 04
========

Paragraph 01
----------
ⲉⲧⲃⲉϫⲉⲁⲣⲥⲕⲁⲛⲇⲁⲗⲓⲍⲉ · ⲁⲩⲱ ⲁⲣϣⲱⲡⲉ ⲛ̄ϫⲣⲟⲡ ⲛ̄ⲛⲉⲛⲧⲁⲩϯⲡⲉⲩⲟⲩⲟⲉⲓ ⲉⲡⲛⲟⲩⲧⲉ · ⲛ̄ⲑⲉ ⲉⲧⲥⲏϩ ϫⲉⲡⲉⲧⲛⲁⲥⲕⲁⲛⲇⲁⲗⲓⲍⲉ ⲛ̄ⲟⲩⲁ ⲛ̄ⲛⲓⲕⲟⲩⲉⲓ ⲉⲧⲡⲓⲥⲧⲉⲩⲉ ⲉⲣⲟⲓ̈ · ⲥⲣ̄ⲛⲟϥⲣⲉ ⲛⲁϥ ϫⲉⲕⲁⲥ ⲉⲩⲉⲙⲟⲩⲣ ⲛ̄ⲟⲩⲱⲛⲉ ⲛ̄ⲥⲓⲕⲉ, ⲉⲡⲉϥⲙⲁⲕϩ̄ ⲛ̄ⲥⲉⲟⲙⲥϥ̄ ϩⲣⲁⲓ̈ ϩⲙ̄ⲡⲡⲉⲗⲁⲅⲟⲥ ⲛ̄ⲑⲁⲗⲁⲥⲥⲁ · ⲛ̄ϩⲟⲩⲟ ⲉⲧⲣⲉϥⲥⲕⲁⲛⲇⲁⲗⲓⲍⲉ ⲛ̄ⲟⲩⲁ ⲛ̄ⲛⲓⲕⲟⲩⲓ̈ ⲉⲧⲡⲓⲥⲧⲉⲩⲉ ⲉⲣⲟⲓ̈ ·

Paragraph 02
----------
ⲉⲧⲉⲛ̄ⲧⲟⲡⲉ · ϫⲉⲁⲣϣⲱⲡⲉ ⲛ̄ⲥⲗⲁⲁⲧⲉ ⲛ̄ⲟⲩⲙⲏⲏϣⲉ · ⲁⲩⲱ ⲁⲣⲉⲓⲣⲉ ⲛ̄ϩⲉⲛⲟⲩⲱϣ ⲛ̄ϩⲏⲧ ⲉⲩϯ ⲟⲩⲃⲏ ⲉⲧⲣⲉϫⲱϩⲙ̄ ϩⲛ̄ⲛⲉⲥⲛⲱⲱϥ ⲉⲛⲧⲁⲣⲡⲟⲟⲛⲟⲩ ⲉⲃⲟⲗ · ⲁⲣϩⲉ ⲅⲁⲣ ⲉⲃⲟⲗ · ⲁⲩⲱ ⲛⲉϩⲃⲏⲩⲉ ⲉⲛⲉⲉⲓⲣⲉ ⲙ̄ⲙⲟⲟⲩ ⲁϫⲱϩⲙ̄ ⲛ̄ϩⲏⲧⲟⲩ. ⲁⲣⲧⲣⲉⲛⲉϩⲟⲟⲩ, ϩⲱⲛ ⲉϩⲟⲩⲛ · ⲁⲣⲉⲓⲛⲉ ⲙ̄ⲡⲟⲩⲟⲉⲓϣ ⲛ̄ⲛⲟⲩⲣⲙ̄ⲡⲟⲟⲩⲉ ·

Paragraph 03
----------
ⲉⲧⲃⲉⲡⲁⲓ̈ ⲁⲡϫⲟⲉⲓⲥ ⲧⲁⲁⲧⲉ ⲉⲩⲛⲟϭⲛⲉϭ ⲙⲛ̄ⲟⲩⲥⲱⲃⲉ ⲛ̄ⲛⲉⲧϩⲏⲛ ⲉⲣⲟ ⲙⲛ̄ⲛⲉⲧⲟⲩⲏⲩ ⲙ̄ⲙⲟ · ⲧⲁⲕⲁⲑⲁⲣⲧⲟⲥ ⲧⲉⲧⲟ ⲛ̄ⲥⲟⲉⲓⲧ · ⲧⲉⲧⲟϣ ϩⲛ̄ⲛⲉⲥⲁⲛⲟⲙⲓⲁ · ⲁϥϫⲟⲟⲥ ⲟⲛ ϩⲛ̄ⲟⲩⲁⲡⲉⲓⲗⲏ ϫⲉⲁϫⲱⲕ ⲉⲃⲟⲗ ⲛ̄ⲑⲁⲏ ⲛ̄ⲧⲟⲩⲕⲁⲕⲓⲁ ϩⲛ̄ⲟⲩϫⲓ ⲛϭⲟⲛⲥ̄ · ⲁⲛⲟⲕ ⲇⲉ ⲁⲣ̄ⲡⲁⲱⲃϣ̄ ⲡⲉϫⲉⲡϫⲟⲓ̈ⲥ · ⲉⲓ̈ ϣⲁⲛϫⲁϩϫϩ̄ ⲇⲉ ⲛ̄ⲛⲁϭⲓϫ ⲉϫⲛ̄ⲛⲉⲩⲉⲣⲏⲩ · ⲉϫⲛ̄ⲛⲉϯⲛⲁⲛ̄ⲧⲟⲩ ⲉϫⲱ ϩⲁⲛⲉⲛⲧⲁⲁⲁⲩ, ⲉϣⲱⲡⲉ ⲉⲣⲉⲡⲟⲩϩⲏⲧ ⲛⲁϣϥⲓ · ⲏ ⲛⲟⲩϭⲓϫ ⲛⲁϣⲁⲙⲁϩⲧⲉ ϩⲙ̄ⲡⲉϩⲟⲟⲩ ⲉϯⲛⲁⲣ̄ⲛⲁⲓ̈ ⲛⲉ · ⲁⲛⲟⲕ ⲡϫⲟⲓ̈ⲥ ⲁⲓ̈ϣⲁϫⲉ, ϯⲛⲁⲁⲁⲩ ·

Paragraph 04
----------
ⲁⲩⲱ ⲧⲉⲛⲁϣⲱⲡⲉ ⲛ̄ϫⲁⲓ̈ⲉ, ϫⲉⲁⲣⲕⲁⲡⲛⲟⲩⲧⲉ ⲛ̄ⲥⲱ ⲡⲟⲩⲥⲱⲧⲏⲣ · ⲁⲩⲱ ⲙ̄ⲡⲉⲣ̄ⲡⲙⲉⲉⲩⲉ ⲙ̄ⲡⲟⲩϫⲟⲉⲓⲥ · ⲉⲧⲃⲉⲡⲁⲓ̈ ⲉⲧⲉⲛⲁⲧⲱϭⲉ ⲛ̄ⲟⲩⲧⲱϭⲉ ⲛ̄ⲁⲡⲓⲥⲧⲟⲛ. ⲁⲩⲱ ⲟⲩⲥⲡⲉⲣⲙⲁ ⲛ̄ⲁⲧⲛⲁϩⲧⲉ · ⲧⲉⲛⲁⲡⲗⲁⲛⲁ ⲇⲉ ϩⲙ̄ⲡⲉϩⲟⲟⲩ ⲉⲧⲉⲛⲁⲧⲟϭϥ̄ · 

Paragraph 05
-----------
ⲁⲩⲱ ⲟⲛ ϫⲉⲟⲩⲟⲓ̈ ⲛⲉ, ϫⲉⲁⲣⲁⲕⲧⲉ ⲉⲃⲟⲗ ⲙ̄ⲙⲟⲓ̈ · ⲟⲩⲛ̄ⲟⲩⲙⲛ̄ⲧⲉⲃⲓⲏⲛ ⲛⲁⲧⲁϩⲟ. ϫⲉⲁⲣϣⲁϥⲧⲉ ⲉⲣⲟⲓ̈. ⲁⲩⲱ ϫⲉⲛⲟⲩϩⲓⲟⲟⲩⲉ ⲙⲛ̄ⲛⲟⲩϩⲃⲏⲩⲉ ⲁⲩⲣ̄ⲛⲁⲓ̈ ⲛⲉ · ⲧⲁⲓ̈ ⲧⲉ ⲧⲟⲩⲕⲁⲕⲓⲁ ϫⲉⲥⲥⲁϣⲉ ϫⲉⲁⲥⲡⲱϩ ϣⲁϩⲟⲩⲛ ⲉⲡⲟⲩϩⲏⲧ ·

Paragraph 06
----------
ⲁⲩⲱ ⲟⲛ ϣⲁϥϫⲟⲟⲥ ϫⲉⲉⲃⲟⲗ ϫⲉⲁⲣⲡⲁⲱⲃϣ̄ ⲁⲩⲱ ⲁⲣⲛⲟϫⲧ̄ ϩⲓⲡⲁϩⲟⲩ ⲙ̄ⲡⲟⲩⲥⲱⲙⲁ ⲁⲛⲟⲕ ϩⲱ ϯⲛⲁⲛⲟϫⲉ, ⲛ̄ⲧⲉⲧⲙ̄ⲡⲁⲃⲁⲗ ϯⲥⲟ ⲉⲣⲟ · ⲁⲩⲱ ⲛ̄ϯⲛⲁⲛⲁ ⲛⲉ ⲁⲛ ·

Chapter 05
========

Paragraph 01
----------
ⲥⲱⲧⲙ̄ ⲟⲛ ⲉⲡⲟⲩⲥⲱϣ ⲙⲛ̄ⲡⲟⲩϣⲓⲡⲉ · ⲡⲉϫⲁϥ ϫⲉⲁⲛⲟⲕ ⲁⲓ̈ⲧⲟϭⲉ ⲛ̄ⲟⲩⲃⲱ ⲛ̄ⲉⲗⲟⲟⲗⲉ ⲛ̄ϥⲁⲓ̈ⲟⲩⲧⲁϩ ⲧⲏⲣⲥ̄ ⲙ̄ⲙⲉ · ⲛ̄ⲁϣ ⲛ̄ϩⲉ ⲁⲣⲕⲧⲟ ⲉⲩⲥⲓϣⲉ ⲧⲃⲱ ⲛ̄ⲉⲗⲟⲟⲗⲉ ⲉⲛⲧⲁⲥⲣ̄ϣⲙ̄ⲙⲱ ·

Paragraph 02
----------
ⲛⲁⲛⲟⲩⲥ ⲅⲁⲣ ⲛⲉ ⲉⲛⲉⲙ̄ⲡⲉⲉⲓ ⲉϩⲟⲩⲛ ⲉⲛⲥⲩⲛⲁⲅⲱⲅⲏ ⲙ̄ⲡϫⲟⲉⲓⲥ · ⲉϩⲟⲩⲉⲣⲟⲥ ⲉⲧⲣⲉⲁⲣⲛⲁ ⲛ̄ⲧⲟⲩϩⲩⲡⲟⲙⲟⲛⲏ · ⲙⲛ̄ⲧⲉⲛⲧⲟⲗⲏ ⲉⲧⲟⲩⲁⲁⲃ ⲉⲛⲧⲁⲩⲧⲁⲁⲥ ⲉⲧⲟⲟⲧⲉ · ⲁⲣϩⲉ ⲅⲁⲣ ⲉϫⲙ̄ⲡⲟⲩϩⲟ ⲛ̄ⲑⲉ ⲙ̄ⲡⲟⲩⲉⲓⲱⲧ ⲓ̈ⲟⲩⲇⲁⲥ ⲡⲉⲡⲣⲟⲇⲟⲧⲏⲥ ⲁⲣⲡⲱϣ ϩⲛ̄ⲧⲟⲩⲙⲏⲧⲉ, ⲁⲛⲉⲧⲙ̄ⲡⲟⲩϩⲟⲩⲛ ⲧⲏⲣⲟⲩ, ⲡⲱⲛ ⲉⲃⲟⲗ ϫⲉⲛ̄ⲧⲟ ⲟⲩⲕⲣⲟϥ ⲛ̄ⲑⲉ ⲙ̄ⲡⲉⲧⲙ̄ⲙⲁⲩ ·

Paragraph 03
----------
ⲉⲛⲉⲛⲧⲁⲣⲣ̄ⲡⲙⲉⲉⲩⲉ ⲅⲁⲣ ⲛ̄ⲑⲉ ⲉⲧⲟⲩⲛⲁⲕⲟⲗⲁⲍⲉ ⲙ̄ⲙⲟ ⲙ̄ⲙⲟⲥ ϩⲣⲁⲓ̈ ϩⲛ̄ⲁⲙⲛ̄ⲧⲉ · ⲏ ⲉⲛⲉⲛⲧⲁⲣⲣ̄ⲡⲙⲉⲉⲩⲉ ⲛ̄ⲙ̄ⲙⲁ ⲛ̄ⲙ̄ⲧⲟⲛ ⲉⲧϩⲛ̄ⲧⲙⲛ̄ⲧⲉⲣⲟ ⲛ̄ⲙ̄ⲡⲏⲩⲉ · ⲛⲉⲣⲁⲕⲁⲧⲁⲫⲣⲟⲛⲉⲓ ⲁⲛ ⲡⲉ ⲛ̄ⲧⲉⲓ̈ϩⲉ ⲧⲏⲣⲥ̄, ⲉⲧⲣⲉⲕⲱ ⲛ̄ⲥⲱ ⲛ̄ⲧⲟⲩϩⲩⲡⲟⲙⲟⲛⲏ ⲙⲛ̄ⲡⲉⲣⲏⲧ ⲉⲛⲧⲁⲣⲉⲣⲏⲧ ⲙ̄ⲙⲟϥ ·

Paragraph 04
----------
ⲧⲣⲉϥⲥⲱϣ ⲛ̄ⲛⲉⲥϣⲡ̄ⲧⲱⲣⲉ · ⲁⲩⲱ ⲧⲣⲉϥϫⲓⲟⲩⲁ ⲉⲛⲉⲛⲧⲁⲩϣⲟⲡⲉ ⲉⲣⲟⲟⲩ, ⲉⲣⲉⲧⲟⲗⲙ̄ ϩⲙ̄ⲡⲟⲩⲥⲛⲟϥ · ⲡⲟⲩⲉⲓⲱⲧ ⲟⲩⲁⲙⲟⲣⲣⲁⲓⲟⲥ ⲡⲉ · ⲁⲩⲱ ⲧⲟⲩⲙⲁⲁⲩ ⲟⲩϫⲉⲧⲧⲁⲓⲁⲧⲉ · ⲡⲟⲩϫⲡⲟ ϩⲙ̄ⲡⲉϩⲟⲟⲩ ⲉⲛⲧⲁⲩϫⲡⲟ ⲛ̄ϩⲏⲧϥ̄ · ⲙ̄ⲡⲟⲩⲙⲟⲩⲣ ⲛ̄ⲛⲉⲉⲕⲓⲃⲉ · ⲁⲩⲱ ⲙ̄ⲡⲟⲩϫⲟⲕⲙⲉ ϩⲛ̄ⲟⲩⲙⲟⲟⲩ · ⲟⲩⲧⲉ ⲙ̄ⲡⲟⲩⲙⲟⲗϩⲉ ϩⲛ̄ⲟⲩϩⲙⲟⲩ · ⲁⲩⲱ ⲙ̄ⲡⲟⲩⲥⲟⲩⲗⲱⲗⲉ ⲛ̄ϩⲉⲛⲧⲟⲡ ·

Paragraph 05
----------
ⲉⲧⲉⲡⲁⲓ̈ ⲡⲉ · ϫⲉⲙ̄ⲡⲟⲩϯⲥⲃⲱ ⲛⲉ ⲉⲛⲉϩ ⲉⲡ̄ⲡⲉⲧⲛⲁⲛⲟⲩϥ · ⲁⲩⲱ ⲛⲉⲣⲉⲥⲟⲟⲩⲛ ⲁⲛ ⲡⲉ ⲛ̄ⲧⲉⲛⲧⲟⲗⲏ · ⲟⲩⲧⲉ ⲙ̄ⲡⲟⲩⲧⲥⲁⲃⲟ ⲉⲧⲣⲉϩⲁⲣⲉϩ ⲉⲣⲟ ⲉⲡⲡⲉⲑⲟⲟⲩ · ⲁⲩⲱ ⲙ̄ⲡⲉⲡϫⲟⲉⲓⲥ ⲓ̄ⲥ̄ ϯⲥⲟ ⲉⲣⲟ ⲉⲉⲓⲣⲉ ⲛⲉ ⲛ̄ⲟⲩⲁ ⲛ̄ⲛⲁⲓ̈ ⲧⲏⲣⲟⲩ ⲉⲧⲣⲉϥϣⲛ̄ϩⲧⲏϥ ϩⲁⲣⲟ · ⲁⲗⲗⲁ ⲁϥⲉⲓ ⲉϩⲣⲁⲓ̈ ⲉϫⲱ ⲁϥⲛⲁⲩ, ⲉⲣⲟ ⲉⲣⲉⲧⲟⲗⲙ̄ ϩⲙ̄ⲡⲟⲩⲥⲛⲟϥ · ⲁϥϫⲟⲟⲥ ⲛⲉ ϫⲉⲉⲃⲟⲗ ϩⲙ̄ⲡⲟⲩⲥⲛⲟϥ · ⲁϣⲁⲓ̈ ϩⲙ̄ⲡⲱⲛϩ̄ · 

Paragraph 06
----------
ⲛ̄ⲧⲟ ⲇⲉ ⲛⲉⲣⲉⲕⲏ ⲕⲁϩⲏⲩⲡⲉ, ⲁⲩⲱ ⲛⲉⲣⲉⲁⲥⲭⲏⲙⲟⲛⲉⲓ · ⲁⲩⲱ ⲁⲡⲛⲟⲩⲧⲉ ⲣ̄ⲡⲟⲩⲙⲉⲩⲉ ϩⲙ̄ⲡⲟⲩⲑⲃ̄ⲃⲓⲟ, ⲙⲛ̄ⲛⲟⲩⲁⲛⲟⲙⲓⲁ · ⲁϥⲡⲱⲣϣ̄ ⲛ̄ⲛⲉϥⲧⲛ̄ϩ ⲉⲃⲟⲗ ⲉϫⲱ ⲁϥϩⲱⲃⲥ̄ ⲛ̄ⲧⲟⲩⲁⲥⲭⲏⲙⲟⲥⲩⲛⲏ · ⲁⲩⲱ ⲁϥⲱⲣⲕ̄ ⲛⲉ ⲁϥⲉⲓ ⲉϩⲟⲩⲛ ⲛⲙ̄ⲙⲉ ϩⲛ̄ⲟⲩⲇⲓⲁⲑⲏⲕⲏ · ⲁⲩⲱ ⲁⲣⲉϣⲱⲡⲉ ⲛⲁϥ · ⲁϥϫⲟⲕⲙⲉ ϩⲛ̄ⲟⲩⲙⲟⲟⲩ · ⲁⲩⲱ ⲁϥⲉⲓⲱ ⲉⲃⲟⲗ ⲙ̄ⲙⲟ ⲙ̄ⲡⲟⲩⲥⲛⲟϥ · ⲁⲩⲱ ⲁϥⲧⲁϩⲥⲉ ⲛ̄ⲟⲩⲛⲉϩ ·

Paragraph 07
----------
ⲉⲧⲉⲡⲁⲓ̈ ⲡⲉ ϫⲉⲁϥϣⲟⲡⲉ, ⲉⲣⲟϥ ϩⲛ̄ⲧⲉϥⲙⲛ̄ⲧⲙⲁⲓ̈ⲣⲱⲙⲉ · ⲁⲩⲱ ⲁϥϯⲥⲃⲱ ⲛⲉ ϩⲛ̄ⲧⲉϥⲙⲛ̄ⲧⲁⲅⲁⲑⲟⲥ · ⲁⲩⲱ ⲁϥⲡⲱⲣϣ̄ ⲙ̄ⲡⲉϥⲛⲁ ⲉⲃⲟⲗ ⲉϫⲱ ϩⲛ̄ⲧⲉϥⲙⲛ̄ⲧϣⲁⲛϩⲧⲏϥ. ϫⲉⲁⲣⲁ ⲧⲉⲛⲁⲥⲙⲓⲛⲉ, ⲁⲩⲱ ⲛ̄ⲧⲉⲣϩⲟⲧⲉ ϩⲏⲧϥ̄ ⲙ̄ⲡϫⲟⲉⲓⲥ · ⲛ̄ⲧⲟ ⲇⲉ ⲁⲣⲡⲁⲣⲁⲓⲧⲉⲓ ⲛ̄ⲛⲁⲓ̈ ⲧⲏⲣⲟⲩ · ⲁⲣⲕⲧⲟ ⲉⲡⲁϩⲟⲩ ϩⲛ̄ⲟⲩⲙⲛ̄ⲧϭⲱⲃ · ⲁⲩⲱ ⲁⲣⲛⲁ ⲛ̄ⲧⲟⲩϩⲩⲡⲟⲡⲟⲙⲟⲛⲏ ·

Chapter 06
========

Paragraph 01
----------
ⲉⲧⲃⲉⲡⲁⲓ̈ ϩⲱⲱϥ ϥⲛⲁϫⲟⲟⲥ ⲛⲉ ϩⲛ̄ⲟⲩϭⲱⲛⲧ̄ ⲙⲛ̄ⲟⲩⲟⲣⲅⲏ ϫⲉⲛ̄ⲛⲉⲉⲓϭⲉ ⲉϩⲟⲩⲛ. ⲟⲩⲇⲉ ⲛ̄ⲛⲉⲥϣⲱⲡⲉ · ⲉⲧⲃⲉϫⲉⲁⲩϣⲱⲡⲉ ⲛ̄ϩⲏⲧⲉ ⲛ̄ϭⲓϩⲉⲛϩⲃⲏⲩⲉ ⲉⲩϭⲟⲟⲙⲉ · ⲁⲩⲱ ⲙ̄ⲡⲉⲣ̄ⲡⲙⲉⲉⲩⲉ ⲛ̄ⲧⲟⲩⲙⲛ̄ⲧⲕⲟⲩⲓ̈, ⲙ̄ⲡⲉϩⲟⲟⲩ ⲉⲣⲉⲕⲏ ⲕⲁϩⲏⲩ, ⲁⲩⲱ ⲉⲣⲉⲁⲥⲭⲏⲙⲟⲛⲉⲓ · ⲉⲣⲉⲧⲟⲗⲙ̄ ϩⲙ̄ⲡⲟⲩⲥⲛⲟϥ · ⲁⲣⲉⲱⲛϩ̄ ·

Paragraph 02
-----------
ⲉⲧⲃⲉⲡⲁⲓ̈ ⲥⲉⲛⲁϫⲟⲟⲥ ⲛⲉ ϩⲱⲱⲧⲉ ⲕⲁⲧⲁⲡⲟⲩⲙ̄ⲡϣⲁ · ϫⲉⲱ ⲧⲉⲧⲕⲱ ⲛ̄ⲥⲱⲥ ⲛ̄ⲛⲉϩⲓⲟⲟⲩⲉ ⲉⲧⲥⲟⲩⲧⲱⲛ · ⲉⲧⲥⲱⲧⲡ̄ ⲛⲁⲥ ⲛ̄ⲛⲉϩⲓⲟⲟⲩⲉ ⲛ̄ⲕⲁⲕⲉ · ⲉⲧⲉⲩⲫⲣⲁⲛⲉ ⲉϫⲛ̄ⲛ̄ⲣⲉϥⲣ̄ⲡⲉⲑⲟⲟⲩ · ⲉⲧⲥⲱⲃⲉ ⲉϫⲛ̄ⲛⲉⲑⲟⲟⲩ · ⲛⲁⲓ̈ ⲉⲣⲉⲛⲉⲩϩⲓⲟⲟⲩⲉ ϭⲟⲟⲙⲉ · ⲁⲩⲱ ⲉⲣⲉⲛⲉⲩⲙⲁ ⲙ̄ⲙⲟⲟϣⲉ ϫⲏⲩ ⲛ̄ⲕⲟⲧⲥ̄ · ⲉⲧⲣⲉⲕⲟⲩⲉ, ⲁⲩⲱ ⲉⲁⲁⲕ ⲛ̄ϣⲙ̄ⲙⲟ ⲉⲧⲉⲅⲛⲱⲙⲏ  ⲛ̄ⲛ̄ⲇⲓⲕⲁⲓⲟⲥ ·

Paragraph 03
-----------
ⲁⲩⲱ ⲟⲛ ⲥⲉⲛⲁϫⲟⲟⲥ ⲛⲉ ϫⲉⲉⲡⲉⲓⲇⲏ ⲁⲓ̈ⲙⲟⲩⲧⲉ ⲉⲣⲟ. ⲙ̄ⲡⲉⲥⲱⲧⲙ̄ ⲉⲣⲟⲓ̈ · ⲁⲩⲱ ⲁⲓ̈ⲡⲣϣ̄ⲛⲁϣⲁϫⲉ ⲉⲃⲟⲗ · ⲙ̄ⲡⲉϯϩⲧⲏ · ⲁⲗⲗⲁ ⲁⲣⲉⲧⲥ̄ⲧⲟ ⲉⲃⲟⲗ ⲛ̄ⲛⲁϣⲁϫⲉ · ⲁⲩⲱ ⲁⲣⲣ̄ⲁⲧⲥⲱⲧⲙ̄ ⲛ̄ⲥⲁⲛⲁϫⲡⲓⲟ · ⲉⲧⲃⲉⲡⲁⲓ̈ ϩⲱ ϯⲛⲁⲥⲱⲃⲉ ⲛ̄ⲥⲁⲡⲟⲩⲧⲁⲕⲟ ϯⲛⲁⲣⲁϣⲉ ⲇⲉ ⲙ̄ⲙⲟ. ⲉⲣϣⲁⲛⲡⲧⲁⲕⲟ ⲉⲓ ⲉϫⲱ · ⲁⲩⲱ ⲉⲣϣⲁⲛⲡⲉϣⲧⲟⲣⲧⲣ̄ ⲧⲁϩⲟ ϩⲛ̄ⲟⲩϣⲥ̄ⲛⲉ · ⲛ̄ⲧⲉⲡϣⲟⲣϣⲣ̄ ⲉⲓ ⲉϫⲱ ⲛ̄ⲑⲉ ⲛ̄ⲟⲩϩⲁⲧⲏⲩ · ⲏ ⲉⲣϣⲁⲛⲡⲧⲁⲕⲟ ⲉⲓ ⲉϫⲱ · ⲁⲩⲱ ⲉⲣϣⲁⲛⲟⲩⲑⲗⲓⲯⲓⲥ ⲉⲓ ⲛⲉ, ⲙⲛ̄ⲟⲩⲕⲧⲟ ⲉⲣⲟ ·

Paragraph 04
----------
ⲥⲛⲁϣⲱⲡⲉ ⲅⲁⲣ ⲛ̄ⲧⲉⲙⲟⲩⲧⲉ ⲉϩⲣⲁⲓ̈ ⲉⲡⲛⲟⲩⲧⲉ. ⲛϥ̄ⲧⲙ̄ⲥⲱⲧⲙ̄ ⲉⲣⲟ · ⲁⲣⲙⲉⲥⲧⲉⲧⲥⲟⲫⲓⲁ ⲅⲁⲣ. ⲁⲩⲱ ⲙ̄ⲡⲉⲥⲱⲧⲡ̄ ⲛⲉ ⲛ̄ⲧⲙⲛ̄ⲧⲙⲁⲓ̈ⲛⲟⲩⲧⲉ · ⲁⲩⲱ ⲙ̄ⲡⲉⲟⲩⲱϣ ⲉϯϩⲧⲏ ⲉⲛϣⲟϫⲛⲉ ⲙ̄ⲡⲛⲟⲩⲧⲉ · ⲁⲗⲗⲁ ⲁⲣⲉⲱⲗⲕ̄ϣⲁ ⲛ̄ⲥⲁⲛⲉϥϫⲡⲓⲟ · ⲉⲧⲃⲉⲡⲁⲓ̈ ϭⲉ ⲧⲉⲛⲁⲟⲩⲱⲙ ⲛ̄ⲛ̄ⲕⲁⲣⲡⲟⲥ ⲛ̄ⲧⲟⲩϩⲓⲏ, ⲁⲩⲱ ⲛ̄ⲧⲉⲥⲓ ⲛ̄ⲛⲟⲩⲙⲛ̄ⲧϣⲁϥⲧⲉ. ⲉⲃⲟⲗ ϫⲉⲙ̄ⲡⲉⲡⲓⲧⲉⲩⲉ ⲙ̄ⲡⲛⲟⲩⲧⲉ · ⲟⲩⲧⲉ ⲙ̄ⲡⲉϩⲉⲗⲡⲓⲍⲉ ⲉⲡⲉϥⲟⲩϫⲁⲓ̈ ⲉⲛⲧⲁϥⲁⲁϥ ⲛⲙ̄ⲙⲉ ·

Chapter 07
========

Paragraph 01
----------
ⲉⲧⲃⲉⲡⲁⲓ̈ ⲥⲉⲛⲁϫⲱ ⲙ̄ⲡⲉⲓ̈ⲧⲟⲉⲓⲧ ⲉϩⲣⲁⲓ̈ ⲉϫⲱ ϫⲉⲁⲥⲥⲗⲁⲁⲧⲉ ⲁⲥϩⲉ ⲛ̄ϭⲓⲧⲉⲓ̈ⲡⲁⲣⲑⲉⲛⲟⲥ ⲛ̄ⲥⲟϭ, ⲛⲥ̄ⲛⲁⲟⲩⲱϩ ϭⲉ ⲁⲛ ⲉⲧⲟⲟⲧⲥ̄ ⲉⲧⲱⲟⲩⲛ · ⲁⲥⲥⲗⲁⲁⲧⲉ ⲁⲥϩⲉ ⲉϫⲙ̄ⲡⲕⲁϩ ⲁⲩⲱ ⲛϥ̄ϣⲟⲟⲡ ⲁⲛ ⲛ̄ϭⲓⲡⲉⲧⲛⲁϯⲧⲟⲟⲧⲥ̄ · 

Paragraph 02
----------
ⲁⲣⲙⲉⲥⲧⲉⲛⲉϫⲡⲓⲟ ⲅⲁⲣ ϩⲛ̄ⲙ̄ⲡⲩⲗⲏ · ⲉⲧⲉⲡⲏⲓ̈ ⲙ̄ⲡⲛⲟⲩⲧⲉ ⲡⲉ · ⲁⲩⲱ ⲛ̄ϣⲁϫⲉ ⲉⲧⲟⲩⲁⲁⲃ ⲁⲣϥⲟⲧⲟⲩ · ⲁⲣⲉⲓ ⲙⲉⲛ ⲉϩⲟⲩⲛ ϩⲙ̄ⲡⲟⲩⲟⲉⲓⲛ ⲙ̄ⲡⲉϩⲟⲟⲩ, ϩⲛ̄ⲟⲩⲡⲁⲣⲣⲏⲥⲓⲁ · ⲁⲣⲟⲩⲱⲧⲃ̄ ⲇⲉ ⲉⲃⲟⲗ ϩⲓⲕⲉⲥⲁ ⲛ̄ⲧⲉⲩϣⲏ ⲛ̄ⲑⲉ ⲛ̄ⲟⲩⲣⲉϥϫⲓⲟⲩⲉ · ⲁⲩⲱ ⲟⲩⲗⲏⲥⲧⲏⲥ ϫⲉⲉⲣⲁϣⲱⲗ ⲙ̄ⲙⲟ ⲙ̄ⲙⲓⲛ ⲙ̄ⲙⲟ ·  

Paragraph 03
-----------
ⲉⲧⲃⲉⲡⲁⲓ̈ ⲡⲛⲟⲩⲧⲉ ⲛⲁϭⲱⲗⲡ̄ ⲉⲃⲟⲗ ⲛ̄ⲛⲁⲡⲟⲩⲡⲁϩⲟⲩ. ⲛϥ̄ⲛ̄ⲧⲟⲩ ⲛ̄ⲛⲁϩⲣⲉ · ϫⲉⲕⲁⲥ ⲉϥⲉⲟⲩⲱⲛϩ̄ ⲉⲃⲟⲗ ⲛ̄ϭⲓⲡⲟⲩⲥⲱϣ ⲙⲛ̄ⲧⲙⲛ̄ⲧϣⲙ̄ⲙⲟ ⲛ̄ⲧⲟⲩⲡⲟⲣⲛⲉⲓⲁ · ⲁⲩⲱ ⲡⲟⲩϫⲓ ⲛϭⲟⲛⲥ̄ ⲙⲛ̄ⲡⲟⲩϩⲙ̄ϩⲙ̄ · ⲉⲃⲟⲗ ⲇⲉ ⲟⲛ ϫⲉⲁⲣⲉⲁϩⲉⲣⲁⲧⲉ ϩⲛ̄ⲟⲩⲙⲛ̄ⲧⲁⲧⲃⲁⲗ ⲉⲣϣⲓⲛⲉ ⲛ̄ⲥⲁⲡⲉⲛⲧⲁⲣⲧⲁⲁϥ ⲙ̄ⲡϫⲟⲉⲓⲥ ⲡⲛⲟⲩⲧⲉ ⲉⲁⲣⲉⲣⲏⲧ ⲙ̄ⲙⲟϥ ϩⲁⲧⲟⲩⲯⲩⲭⲏ ⲉⲃⲟⲗ ϫⲉⲁⲑⲟⲧⲉ ⲙ̄ⲡⲛⲟⲩⲧⲉ ⲟⲩⲉ ⲙ̄ⲙⲟ · ⲁⲩⲱ ⲙ̄ⲡⲉⲣ̄ⲡⲙⲉⲉⲩⲉ ⲛ̄ⲧⲟⲩϩⲁⲏ ·

Paragraph 04
-----------
ⲉⲧⲃⲉⲡⲁⲓ̈ ⲛ̄ⲑⲉ ⲉⲛⲧⲁⲩϫⲟⲟⲥ ϫⲉⲧⲥⲁⲙⲁⲣⲓⲁ ⲛⲁⲧⲁⲕⲟ, ϫⲉⲁⲥⲁϩⲉⲣⲁⲧⲥ̄ ⲉⲡⲉⲥⲛⲟⲩⲧⲉ · ⲧⲁⲓ̈ ⲧⲉ ⲑⲉ ⲉⲧⲉⲛⲁⲧⲁⲕⲟ ϩⲱⲱⲧⲉ ⲁⲩⲱ ⲛ̄ⲧⲉⲙ̄ⲟⲩϫⲁⲓ̈ ϣⲱⲡⲉ ⲛⲉ, ⲉⲧⲃⲉϫⲉⲁⲣⲁϩⲉⲣⲁⲧⲉ ⲉⲡⲟⲩⲛⲟⲩⲧⲉ ⲁⲣⲥⲁϩⲱ ⲉⲃⲟⲗ ⲙ̄ⲙⲟϥ ϩⲛ̄ⲧⲟⲩⲙⲛ̄ⲧⲁⲧϣⲓⲡⲉ · ⲉⲡⲉⲓⲇⲏ ⲡ̄ⲡⲁϣϥ̄ ⲙ̄ⲡϭⲉⲣⲏϭ ϩⲓϫⲛ̄ⲛⲟⲩϩⲓⲟⲟⲩⲉ ⲧⲏⲣⲟⲩ · ⲉⲧⲉⲡⲇⲓⲁⲃⲟⲗⲟⲥ ⲡⲉ · ⲁⲩⲱ ⲁⲣⲕⲧⲟ ⲛ̄ⲧⲟⲩϫⲓⲥⲉ ⲉⲣⲟϥ. ⲙ̄ⲡⲟⲩϩⲟ ⲁⲛ · 

Paragraph 05
----------
ⲙ̄ⲡⲉⲙⲉⲕⲙⲟⲩⲕⲉ ⲅⲁⲣ · ⲟⲩⲇⲉ ⲙ̄ⲡⲉⲙⲟϣⲧⲉ ϫⲉⲛⲉⲛⲧⲁⲣⲉⲣⲏⲧ ⲙ̄ⲙⲟⲟⲩ ⲙ̄ⲡⲛⲟⲩⲧⲉ. ⲛ̄ⲛⲉⲩⲏⲡ ⲉⲣⲟ ⲁⲛ ϫⲓⲛⲡⲉⲓ̈ⲛⲁⲩ ⲁⲗⲗⲁ ⲉⲩⲏⲡ ⲉⲡⲛⲟⲩⲧⲉ · 

Paragraph 06
----------
ⲉϣⲱⲡⲉ ϭⲉ ⲉⲣϣⲁⲛϥⲓ ⲉⲃⲟⲗ ϩⲛ̄ⲛⲁⲓ̈ · ⲛ̄ⲛⲉⲣⲉⲟ ⲁⲛ ⲛ̄ⲑⲉ ⲙ̄ⲡⲉⲧϥⲓ ϩⲛ̄ⲛⲉⲧⲉⲛⲟⲩ · ⲁⲗⲗⲁ ⲉⲣⲉⲟ ⲛ̄ⲑⲉ ⲛ̄ⲛⲉⲧⲥⲩⲗⲁ ⲙ̄ⲡⲉⲣⲡⲉ ⲙ̄ⲡϫⲟⲉⲓⲥ · ⲡⲉⲓ̈ϩⲱⲃ ⲇⲉ ϫⲉⲉⲣⲏⲧ ⲛ̄ⲛⲉϥⲡⲏϩ ⲁⲛ ϣⲁⲭⲣⲏⲙⲁ ⲙ̄ⲙⲁⲧⲉ · ⲁⲗⲗⲁ ϣⲁϩⲣⲁⲓ̈ ⲉⲟⲩϣⲁϫⲉ ⲙⲛ̄ⲟⲩⲡⲣⲟϩⲁⲓⲣⲉⲥⲓⲥ · ⲛ̄ⲧⲟ ϭⲉ ⲁⲣⲉⲣⲏⲧ. ⲁⲩⲱ ⲥⲉⲉⲣⲟ ⲛ̄ϭⲓⲛⲉⲣⲏⲧ, ϩⲱⲥⲧⲉ ⲧⲁⲛⲁⲅⲕⲏⲧⲉ ⲉⲧⲣⲉⲧⲁⲁⲩ · ⲉⲓⲥϩⲏⲏⲧⲉ ⲁⲣⲡⲁⲣⲁⲓⲧⲉⲓ ⲛ̄ⲛⲁⲓ̈ ⲧⲏⲣⲟⲩ ·

Chapter 08
========

Paragraph 01
----------
ⲙⲏ ⲡⲡⲁⲣⲁⲇⲓⲅⲙⲁ ⲉⲛⲧⲁϥϣⲱⲡⲉ ⲛ̄ⲁⲛⲁⲛⲓⲁⲥ ⲙⲛ̄ⲥⲁⲡⲡⲉⲓⲣⲁ · ϥⲛⲁϣⲱⲡⲉ ⲙ̄ⲙⲟ ⲁⲛ ⲛ̄ⲧⲟ · ⲛ̄ⲑⲉ ⲉⲛⲧⲁⲩⲉⲣⲏⲧ ⲛ̄ⲧⲁⲥⲟⲩ, ⲙ̄ⲡϭⲱⲙ ⲁⲩϩⲱϥⲧ̄ ⲇⲉ ⲉⲃⲟⲗ ϩⲙ̄ⲡⲉⲛⲧⲁⲩⲉⲣⲏⲧ ⲙ̄ⲙⲟϥ. ⲉⲧⲃⲉⲡⲁⲓ̈ ⲁϥⲧⲁϩⲟⲟⲩ ϩⲛ̄ⲟⲩϣⲱⲱⲧ ⲉⲃⲟⲗ ⲛ̄ϭⲓⲟⲩⲙⲟⲩ, ⲉϥϩⲟⲟⲩ · ⲛ̄ϭⲓⲛⲓⲡⲁⲣⲁⲛⲟⲙⲟⲥ · 

Paragraph 02
-------------
ⲉⲛⲉⲙ̄ⲡⲉⲉⲣⲏⲧ ⲅⲁⲣ. ⲛⲉⲙⲛ̄ⲛⲟⲃⲉ ⲛⲁϣⲱⲡⲉ ϩⲓϫⲱ · ⲁⲗⲗⲁ ⲉⲛϩⲟⲥⲟⲛ ⲁⲣⲉⲣⲏⲧ, 

