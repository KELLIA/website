
------------------------------------------------------
25. *To Thieving Nuns*
------------------------------------------------------

Chapter 01
========

Paragraph 01
------
ⲱ ⲧⲉⲧⲛ̄ⲣⲱϣⲉ ⲛ̄ⲧⲱⲧⲛ̄ ⲛⲉⲧⲕⲁⲙⲁ ⲙ̄ⲡⲥⲁⲧⲁⲛⲁⲥ ⲉⲧⲣⲉϥⲉⲓ ⲉϩⲟⲩⲛ ⲛϥ̄ϫⲱϩⲙ̄ ⲛ̄ⲙ̄ⲙⲁ ⲉⲧⲟⲩⲁⲁⲃ ⲙ̄ⲡⲛⲟⲩⲧⲉ · ⲁⲩⲱ ⲛ̄ⲧⲉⲧⲛ̄ⲥⲱⲱϥ ⲙ̄ⲡⲉϥⲣ̄ⲡⲉ ⲉⲧⲉⲛ̄ⲧⲱⲧⲛ̄ ⲡⲉ ⲙ̄ⲙⲓⲛ ⲙ̄ⲙⲱⲧⲛ̄ · ⲙ̄ⲡⲉⲧⲛ̄ⲣ̄ⲡⲙⲉⲉⲩⲉ ⲛ̄ⲧⲁⲡⲟⲫⲁⲥⲓⲥ ⲙ̄ⲡⲁⲡⲟⲥⲧⲟⲗⲟⲥ , ϫⲉⲡⲉⲧⲛⲁⲥⲱⲱϥ ⲙ̄ⲡⲉⲣⲡⲉ ⲙ̄ⲡⲛⲟⲩⲧⲉ . ⲡⲁⲓ ⲡⲛⲟⲩⲧⲉ ⲛⲁⲧⲁⲕⲟϥ :

Paragraph 02
------
ⲟⲩⲧⲉ ⲟⲛ ⲙ̄ⲡⲉⲧⲛ̄ⲣ̄ⲡⲙⲉⲉⲩⲉ ⲛ̄ⲛ̄ⲥⲁϩⲟⲩ ⲧⲏⲣⲟⲩ ⲉⲛⲧⲁⲡⲉⲛⲉⲓⲱⲧ ϫⲟⲟⲩ ⲉϥϯ ⲙ̄ⲙⲟⲛ ⲧⲏⲣⲛ̄ ⲉⲧⲟⲟⲧϥ̄ ⲙ̄ⲡⲛⲟⲩⲧⲉ ⲉϥϫⲱ ⲙ̄ⲙⲟⲥ , ϫⲉϥⲥϩⲟⲩⲟⲣⲧ̄ ⲛ̄ϭⲓⲡⲉⲧⲛⲁϫⲱϩⲙ̄ ⲙ̄ⲡⲉϥⲥⲱⲙⲁ ⲕⲁⲧⲁⲗⲁⲁⲩ ⲛ̄ⲥⲙⲟⲧ · ⲏ ⲛϥ̄ϫⲓⲟⲩⲉ ϩⲛ̄ⲗⲁⲁⲩ ⲛ̄ϩⲛⲟ · ϫⲓⲛⲟⲩϩⲱⲥ ⲙⲛ̄ⲟⲩⲙⲟⲩⲥ · ⲙⲁⲗⲓⲥⲧⲁ ϩⲟⲉⲓⲧⲉ ϩⲓⲡⲣⲏⲩϣ ϩⲓⲕⲗⲁϥⲧ̄ · ⲁⲩⲱ ϣⲁϩⲣⲁⲓ̈ ⲉⲟⲩⲉⲗⲁⲭⲓⲥⲧⲟⲛ ⲛ̄ϩⲛⲟ ⲛ̄ⲟⲩⲱⲙ · ⲉⲓⲧⲉ ⲉⲃⲟⲗ ϩⲛ̄ⲛⲉϩⲛⲁⲁⲩ ⲛ̄ⲧⲇⲓⲁⲕⲟⲛⲓⲁ ⲙ̄ⲡⲛⲟⲩⲧⲉ · ⲁⲓⲧⲉ ⲉⲃⲟⲗ ϩⲛ̄ⲛ̄ⲧⲟ ⲛ̄ⲛⲉⲧϩⲓⲧⲟⲩⲱⲟⲩ ·

Paragraph 03
------
ⲛⲉⲓ̈ⲙⲉⲉⲩⲉ ⲙⲉⲛ ⲡⲉ ⲉⲉⲓ ϣⲁⲣⲱⲧⲛ̄ ϩⲛ̄ⲟⲩⲧⲱⲧ ⲛ̄ϩⲏⲧ · ⲁⲗⲗⲁ ⲡⲉⲙⲕⲁϩ ⲛ̄ϩⲏⲧ ⲛ̄ⲛⲉⲛⲧⲁⲩϯϭⲱⲛⲧ̄ ⲙ̄ⲡⲛⲟⲩⲧⲉ ⲁⲩⲱ ⲁⲩⲗⲩⲡⲉⲓ ⲙ̄ⲡⲉϥⲡ̄ⲛ̄ⲁ̄ ⲉⲧⲟⲩⲁⲁⲃ · ⲡⲉⲛⲧⲁϥⲕⲱⲗⲩⲉ ⲙ̄ⲡⲉⲛⲟⲩⲣⲟⲧ ·

Paragraph 04
------
ϯⲥⲟⲟⲩⲛ ⲙⲉⲛ ϫⲉⲡⲁⲙ̄ⲡϣⲁ ⲡⲉ ⲙ̄ⲕⲁϩ ⲛ̄ϩⲏⲧ ⲛⲓⲙ · ⲁⲗⲗⲁ ⲉⲣϣⲁⲛⲡⲛⲟⲩⲧⲉ ⲙⲛ̄ⲡⲉⲛϫⲟⲓ̈ⲥ ⲓ̄ⲥ̄ ⲣ̄ϩⲛⲁϥ · ϯⲛⲏⲩ ϣⲁⲣⲱⲧⲛ̄ ϩⲛ̄ⲟⲩϭⲱⲛⲧ̄ ⲛ̄ⲧⲁⲉⲓⲣⲉ ⲛ̄ⲛⲓⲁⲧⲥⲃⲱ ⲁⲩⲱ ⲛⲓⲡⲁⲣⲑⲉⲛⲟⲥ ⲛ̄ⲥⲟϭ , ⲉⲧⲉⲙⲛ̄ⲛⲉϩ ϩⲛ̄ⲛⲉⲩⲁⲅⲅⲓⲟⲛ ⲛ̄ⲛⲉⲧϩⲙ̄ⲡⲁϩⲏⲧ ⲧⲏⲣⲟⲩ . 

Paragraph 05
------
ϫⲉⲡⲁⲡⲁⲗⲓⲛ ⲟⲛ ⲛ̄ⲧⲉⲧⲛ̄ⲕⲉⲧⲧⲏⲩⲧⲛ̄ ⲉⲡⲁϩⲟⲩ ϩⲓⲛⲓⲙⲛ̄ⲧⲣⲉϥϯϭⲱⲛⲧ̄ ⲙ̄ⲡⲛⲟⲩⲧⲉ ⲛ̄ⲧⲉⲧⲛ̄ϩⲉ ⲉϩⲣⲁⲓ̈ ⲉⲧⲟⲟⲧⲥ̄ ⲛ̄ⲧⲥⲏϥⲉ ⲙ̄ⲡ̄ⲡⲟⲛⲏⲣⲟⲥ ⲡⲉⲛⲧⲁϥⲧⲁⲕⲟ ⲛ̄ⲧⲟⲓⲕⲟⲩⲙⲉⲛⲏ ⲧⲏⲣⲥ̄ ϩⲛ̄ⲛⲉϥⲛⲟⲃⲉ ⲙⲛ̄ⲛⲉϥⲁⲛⲟⲙⲓⲁ · ⲉⲃⲟⲗ ϫⲉⲁⲧⲉⲧⲛ̄ⲙⲉⲣⲉⲡϫⲱϩⲙ̄ · ⲉϩⲟⲩⲉⲡⲧⲃ̄ⲃⲟ · ⲁⲩⲱ ⲁⲧⲉⲧⲛ̄ⲥⲱⲧⲡ̄ ⲛⲏⲧⲛ̄ ⲙ̄ⲡⲙⲟⲩ . ⲉϩⲟⲩⲉⲡⲱⲛϩ̄ ·

Paragraph 06
------
ⲁⲧⲉⲧⲛ̄ϯⲛⲟⲩϭⲥ̄ ⲅⲁⲣ ⲙ̄ⲡⲉⲛⲧⲁϥⲧⲁⲙⲓⲉⲧⲏⲩⲧⲛ̄ . ⲁⲩⲱ ⲁϥⲥⲁⲛϣ̄ⲧⲏⲩⲧⲛ̄ ⲡⲛⲟⲩⲧⲉ ⲡϣⲁⲉⲛⲉϩ · ⲁⲧⲉⲧⲛ̄ϯⲙ̄ⲕⲁϩ ⲛ̄ϩⲏⲧ ⲇⲉ ⲟⲛ ⲛ̄ⲧⲉⲛⲧⲁⲥϣⲉⲡϣⲡ̄ⲧⲏⲩⲧⲛ̄ ⲑⲓ̄ⲗ̄ⲏ̄ⲙ̄ ⲉⲧⲉⲧⲥⲩⲛⲁⲅⲱⲅⲏ ⲧⲉ · ⲁⲩⲱ ⲁⲧⲉⲧⲛ̄ϩⲉ ⲙ̄ⲙⲉⲉⲣⲉ ⲛ̄ⲑⲉ ⲛ̄ⲛⲉⲧϩⲛ̄ⲧⲡⲁϣⲉ ⲛ̄ⲧⲉⲩϣⲏ · ⲛ̄ⲑⲉ ⲉⲧⲥⲏϩ ϫⲉⲁⲥⲥⲗⲁⲁⲧⲉ ⲁⲥϩⲉ ⲛ̄ϭⲓⲧⲡⲁⲣⲑⲉⲛⲟⲥ ⲙ̄ⲡⲓ̄ⲏ̄ⲗ̄ ⲛⲥ̄ⲛⲁⲟⲩⲱϩ ϭⲉ ⲁⲛ ⲉⲧⲟⲟⲧⲥ̄ ⲉⲧⲱⲟⲩⲛ · 

Paragraph 07
------
ⲛⲉⲧⲛ̄ⲕⲟⲧⲕ̄ ⲅⲁⲣ ⲡⲉϫⲁϥ. ⲉⲩⲛ̄ⲕⲟⲧⲕ̄ ⲛ̄ⲧⲉⲩϣⲏ · ⲁⲩⲱ ⲛⲉⲧⲧⲁϩⲉ. ⲉⲩⲧⲁϩⲉ ⲛ̄ⲧⲉⲩϣⲏ · ⲛ̄ⲧⲱⲧⲛ̄ ⲇⲉ ⲁⲧⲉⲧⲛ̄ϯϩⲉ ⲙ̄ⲙⲉⲉⲣⲉ ⲛ̄ⲑⲉ ⲛ̄ⲛⲉⲛⲧⲁⲩϫⲟⲟⲥ ⲉⲧⲃⲏⲏⲧⲟⲩ · ϫⲉⲛⲉⲧⲧⲁϩⲉ ⲁϫⲛ̄ⲏⲣⲡ̄ · ⲁⲩⲱ ⲁⲧⲉⲧⲛ̄ϩⲱⲣⲡ̄ ⲙ̄ⲙⲉⲉⲣⲉ ⲛ̄ⲑⲉ ⲛ̄ⲛⲉⲧⲛ̄ⲕⲟⲧⲕ̄ ⲛ̄ⲧⲉⲩϣⲏ · ⲉⲃⲟⲗ ϫⲉⲁⲧⲉⲧⲛ̄ⲕⲱ ⲛ̄ⲥⲱⲧⲛ̄ ⲛ̄ⲑⲟⲧⲉ ⲙ̄ⲡⲛⲟⲩⲧⲉ · ⲉⲁⲧⲉⲧⲛ̄ⲙⲉⲣⲉⲡⲕⲁⲕⲉ . ⲉϩⲟⲩⲉ ⲉⲡⲟⲩⲟⲉⲓⲛ · ⲉⲁⲧⲉⲧⲛ̄ⲉⲡⲡⲉⲧⲥⲁϣⲉ ⲇⲉ ⲟⲛ , ϫⲉϥϩⲟⲗϭ̄ · ⲁⲩⲱ ⲡⲉⲧϩⲟⲗϭ̄ ϫⲉϥⲥⲁϣⲉ ·

Chapter 01
========

Paragraph 01
------
ⲉⲧⲃⲉⲡⲁⲓ̈ ⲟⲩⲟⲓ̈ ⲛⲏⲧⲛ̄ ⲙ̄ⲡⲟⲛⲏⲣⲟⲥ ϫⲉⲙ̄ⲡⲉⲧⲛ̄ⲣ̄ⲡⲙⲉⲉⲩⲉ ⲙ̄ⲡϩⲓⲥⲉ ⲧⲏⲣϥ̄ ⲉⲛⲧⲁⲡⲉⲛⲉⲓⲱⲧ ϣⲟⲡϥ̄ ⲛⲙ̄ⲙⲏⲧⲛ̄ ⲧⲏⲣⲧⲛ̄ · ⲉⲁⲧⲉⲧⲛ̄ⲕⲱ ⲛ̄ⲥⲱⲧⲛ̄ ⲛ̄ⲛⲉϥⲥⲃⲟⲟⲩⲉ ⲛ̄ⲱⲛϩ̄ ⲙⲛ̄ⲛ̄ⲁⲛⲥⲙ̄ⲙⲉ ⲛ̄ⲛⲉⲧⲛ̄ⲉⲓⲟⲧⲉ :

Paragraph 02
------
ⲡⲗⲏⲛ ⲉⲓⲥ ⲛ̄ϩⲗ̄ⲗⲟⲉⲓ ⲙⲛ̄ⲛⲉⲛⲥⲛⲏⲩ ⲁⲩⲉⲓ ϣⲁⲣⲱⲧⲛ̄ ⲛ̄ⲕⲉⲥⲟⲡ · ⲉⲛⲟⲛϩ̄ ϩⲛ̄ⲟⲩⲉⲓ ⲧⲟⲩⲉⲓ ⲙ̄ⲙⲱⲧⲛ̄ ⲕⲁⲧⲁⲡⲉⲥⲙ̄ⲡϣⲁ ·

Paragraph 03
------
ⲉⲃⲟⲗ ϫⲉⲁⲧⲉⲧⲛ̄ⲕⲱ ⲛ̄ⲥⲱⲧⲛ̄ ⲛ̄ⲧⲡⲏⲅⲏ ⲙ̄ⲙⲟⲩ ⲛⲱⲛϩ̄ . ⲉⲁⲧⲉⲧⲛ̄ⲕⲓϣⲉ ⲛⲏⲧⲛ̄ ⲛ̄ϩⲉⲛϣⲏⲓ̈ ⲉⲩⲟⲩⲟϭⲡ̄ ϩⲙ̄ⲡⲧⲣⲉⲡⲉⲧⲛ̄ϩⲏⲧ ⲛ̄ⲁⲧⲥⲃⲱ ⲣ̄ⲕⲁⲕⲉ ⲉⲣⲱⲧⲛ̄ . ⲉⲧⲉⲧⲛ̄ϫⲱ ⲙ̄ⲙⲟⲥ ϫⲉⲁⲛⲟⲛ ϩⲉⲛⲥⲁⲃⲉ · ⲁⲧⲉⲧⲛ̄ⲣ̄ⲥⲟϭ · ⲉⲁⲧⲉⲧⲛ̄ϣⲓⲃⲉ ⲙ̄ⲡⲉⲟⲟⲩ ⲙ̄ⲡⲛⲟⲩⲧⲉ ϩⲛ̄ϩⲉⲛϩⲃⲏⲩⲉ ⲉⲙⲉϣϣⲉ . 

Paragraph 04
------
ⲉⲧⲃⲉⲡⲁⲓ̈ ⲁⲡⲛⲟⲩⲧⲉ ϯⲧⲏⲩⲧⲛ̄ ⲉϩⲣⲁⲓ̈ ⲉϩⲉⲛⲡⲁⲑⲟⲥ ⲉⲩⲥⲏϣ ⲉⲧⲉⲡϫⲓⲟⲩⲉ ⲡⲉ ⲙⲛ̄ⲡϫⲱϩⲙ̄ ⲙⲛ̄ⲡⲟⲛⲏⲣⲟⲛ ⲛⲓⲙ · ⲛⲁⲓ̈ ⲉⲧⲉⲣⲉⲧⲓⲙⲱⲣⲓⲁ ⲛⲓⲙ ϣⲟⲟⲡ ⲛ̄ⲛⲉⲧⲉⲓⲣⲉ ⲙ̄ⲙⲟⲟⲩ · ⲟⲩ ⲙⲟⲛⲟⲛ ϩⲙ̄ⲡⲉⲓ̈ⲁⲓⲱⲛ · ⲁⲗⲗⲁ ϩⲙ̄ⲡⲕⲉⲟⲩⲁ :

