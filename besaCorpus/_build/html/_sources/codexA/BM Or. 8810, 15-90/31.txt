

---------------------------------------------------------
31. *On Those who Have Renounced Their Constancy*
---------------------------------------------------------

ⲃⲉⲥⲁ ⲡⲓⲉⲗⲁⲭⲓⲥⲧⲟⲥ ⲉⲧⲃⲉⲛⲉⲛⲧⲁⲩⲁⲣⲛⲁ ⲛ̄ⲧⲉⲩϩⲩⲡⲟⲙⲟⲛⲏ ⲉⲁⲩⲃⲱⲕ ⲉⲃⲟⲗ ⲛ̄ϩⲏⲧⲛ̄ :

Chapter 01
========

Paragraph 01
-------
ⲛⲉⲛⲉⲓⲟⲧⲉ ⲉⲧⲟⲩⲁⲁⲃ ϫⲓⲛⲡⲉϩⲟⲟⲩ · ⲉⲛⲧⲁⲩⲥⲉⲩϩⲛⲉⲓ̈ⲧⲟⲡⲟⲥ ⲉϩⲟⲩⲛ. ⲙ̄ⲡⲟⲩϫⲟⲟⲩ ⲛ̄ⲥⲁⲣⲱⲙⲉ ⲉⲁⲁϥ ⲙ̄ⲙⲟⲛⲁⲭⲟⲥ ⲛ̄ϫⲛⲁϩ. ⲟⲩⲧⲉ ⲙ̄ⲡⲟⲩⲁⲛⲁⲅⲕⲁⲍⲉ ⲛ̄ⲗⲁⲁⲩ ⲛ̄ⲣⲱⲙⲉ ⲉⲧⲃⲉⲛⲉϥϩⲛⲁⲁⲩ · ⲟⲩⲧⲉ ⲁⲛⲟⲛ ϩⲱⲱⲛ ⲟⲛ ⲙ̄ⲡⲛ̄ⲣ̄ⲡⲁⲓ̈ · 

Paragraph 02
-------
ⲛ̄ⲛⲉⲩⲕⲉϥⲉⲣⲱⲙⲉ ⲅⲁⲣ ⲁⲛ ⲉⲧⲁⲣⲉⲧⲏ · ⲁⲗⲗⲁ ⲁⲛⲉⲛⲉⲓⲟⲧⲉ ⲕⲁϩⲉⲛⲛⲟⲙⲟⲥ ⲛⲁⲛ ⲉϩⲣⲁⲓ̈ ϩⲛ̄ⲛⲉⲩⲥⲩⲛⲁⲅⲱⲅⲏ ⲉⲧⲃⲉⲡⲉⲛⲥⲙⲓⲛⲉ · ⲁⲩⲱ ⲉⲧⲃⲉⲡⲧⲁϩⲟ ⲉⲣⲁⲧϥ̄ ⲛ̄ⲛⲉⲥⲛⲏⲩ. ϫⲉⲕⲁⲥ ⲉⲩⲉϣⲱⲡⲉ ⲛ̄ⲁⲧⲣⲟⲟⲩϣ ⲛ̄ⲥⲉϭⲛ̄ⲑⲉ ⲛ̄ϣⲙ̄ϣⲉ ⲙ̄ⲡϫⲟⲉⲓⲥ ϩⲛ̄ⲟⲩⲧⲥⲁⲛⲟ ⲙⲛ̄ⲟⲩϭⲓⲛⲁϩⲉⲣⲁⲧⲟⲩ ⲉⲡϫⲟⲉⲓⲥ ⲕⲁⲗⲱⲥ ⲁϫⲛ̄ⲣⲟⲟⲩϣ ⲕⲁⲧⲁⲡⲉⲧⲥⲏϩ ϫⲉⲛⲉⲣⲉⲛ̄ⲕⲁ ⲛⲓⲙ ϣⲟⲟⲡ ⲛⲁⲩ, ϩⲓⲟⲩⲥⲟⲡ · ⲁⲩⲱ ⲛⲉⲙⲛ̄ⲗⲁⲁⲩ ϫⲱ ⲙ̄ⲙⲟⲥ ⲉⲛⲉⲧϣⲟⲟⲡ ⲛⲁϥ ϫⲉⲛⲟⲩⲓ̈ⲛⲉ ·

Paragraph 03
-------
ⲁⲩⲱ ⲧⲁⲓ̈ ⲧⲉ ⲑⲉ ⲉⲛⲧⲁⲛⲉⲛⲉⲓⲟⲧⲉ ⲕⲁⲁⲥ ⲛⲁⲛ ⲉϩⲣⲁⲓ̈ ϫⲉⲡⲉⲧⲛⲏⲩ ⲉϩⲟⲩⲛ ⲉⲣ̄ⲙⲟⲛⲁⲭⲟⲥ ϩⲁⲧⲏⲛ · ⲉϥⲛⲁⲁⲡⲟⲧⲁⲥⲥⲉ ⲛ̄ϣⲟⲣⲡ̄ ⲛ̄ⲛ̄ⲕⲁ ⲛⲓⲙ ⲉⲧϣⲟⲟⲡ ⲛⲁϥ ⲛϥ̄ⲥϩⲁⲓ̈ⲥⲟⲩ ⲉⲧⲕⲟⲓⲛⲱⲛⲓⲁ ⲙ̄ⲡⲛⲟⲩⲧⲉ ⲙⲛ̄ⲧⲇⲓⲁⲕⲟⲛⲓⲁ ⲛ̄ⲛ̄ϩⲏⲕⲉ · ⲁⲩⲱ ⲛ̄ⲛⲉϥⲉϣⲕⲧⲟϥ ⲉϣⲓⲛⲉ ⲛ̄ⲥⲁⲗⲁⲁⲩ · ⲟⲩⲧⲉ ⲛ̄ⲧⲟϥ · ⲟⲩⲧⲉ ⲣⲱⲙⲉ ⲉϥⲏⲡ ⲉⲣⲟϥ ⲕⲁⲧⲁⲑⲉ ⲉⲛⲧⲁⲡⲟⲩⲁ ⲡⲟⲩⲁ ϩⲟⲙⲟⲗⲟⲅⲉⲓ ⲙ̄ⲡⲉϥϣⲁϫⲉ ·

Paragraph 04
-------
ⲟⲩ ⲙⲟⲛⲟⲛ ϫⲉϣⲁⲣⲉⲛⲉⲥⲛⲏⲩ ⲧⲏⲣⲟⲩ ⲥϩⲁⲓ̈ ⲛ̄ⲑⲉ ⲉⲧⲙ̄ⲙⲁⲩ ϫⲓⲛⲡⲕⲟⲩⲓ̈ ϣⲁⲡⲛⲟϭ · ⲁⲗⲗⲁ ⲛⲉⲛⲕⲉⲉⲓⲟⲧⲉ ⲟⲛ ⲉⲛⲧⲁⲩⲥⲙⲛ̄ⲥⲛ̄ⲧⲉ ⲛ̄ⲛⲉⲓ̈ⲧⲟⲡⲟⲥ ⲁⲩⲣ̄ϣⲣⲡ̄ⲛ̄ⲥϩⲁⲓ̈ ϩⲱⲟⲩ ⲛ̄ⲑⲉ ⲉⲧⲙ̄ⲙⲁⲩ · ⲕⲁⲓ ⲙⲏⲛ ⲁⲛⲉⲛⲉⲓⲟⲧⲉ ⲥϩⲁⲓ̈ ϫⲉⲉⲓ̈ϣⲁⲛⲟⲩⲱϣ ⲉⲃⲱⲕ. ⲉⲓ̈ⲛⲁⲙⲟⲣⲧ̄ ⲛ̄ⲟⲩⲣⲁϩⲧⲟⲩ ⲛ̄ⲧⲁⲃⲱⲕ · ⲛ̄ⲛⲉⲓⲉϣⲕⲧⲟⲓ̈ ⲉϣⲓⲛⲉ ⲛ̄ⲥⲁⲗⲁⲁⲩ ·

Paragraph 05
-------
ⲧⲁⲓ̈ ⲧⲉ ⲧⲕⲟⲓⲛⲱⲛⲓⲁ ⲉⲧⲟⲩⲁⲁⲃ ⲉⲙⲛ̄ⲟⲩⲟⲛ ϫⲓ ⲙ̄ⲡⲉϥⲙ̄ⲧⲟⲛ · ⲉϥⲕⲱ ⲛ̄ⲟⲩⲟⲛ ϫⲓⲛⲟⲩⲛⲟϭ ϣⲁⲟⲩⲕⲟⲩⲓ̈ · ⲁⲗⲗⲁ ⲟⲩϣⲱϣ ⲛ̄ⲟⲩⲱⲧ ⲡⲉⲧϣⲟⲟⲡ ⲛⲁⲩ ⲧⲏⲣⲟⲩ ϩⲓⲟⲩⲥⲟⲡ. ϫⲓⲛⲙ̄ⲡⲉⲓⲱⲧ ⲉⲧϥⲓⲣⲟⲟⲩϣ ϣⲁϩⲣⲁⲓ̈ ⲉⲡⲕⲟⲩⲓ̈ ϣⲏⲙ ⲉⲧⲥⲟⲃⲕ̄ · ⲕⲁⲓ ⲙⲏⲛ ⲉⲩϥⲓ ⲙ̄ⲡⲣⲟⲟⲩϣ · ⲙ̄ⲡⲕⲟⲩⲓ̈ ⲉⲧⲥⲟⲃⲕ̄ ⲛ̄ϩⲟⲩⲟ :
	
Paragraph 06
-------
ⲛⲁⲓ̈ ⲧⲉⲛⲟⲩ ⲉⲛⲧⲁⲩⲁⲣⲛⲁ ⲛ̄ⲧⲉⲩϩⲩⲡⲟⲙⲟⲛⲏ, ⲁⲩⲱ ⲉⲧⲙⲓϣⲉ ⲙⲛ̄ⲡⲛⲟⲩⲧⲉ · ⲥⲉⲥⲟⲟⲩⲛ ϩⲱⲟⲩ ⲙⲡⲛⲟⲙⲟⲥ ⲉⲧⲕⲏ ⲛⲁⲛ ⲉϩⲣⲁⲓ̈ ϫⲓⲛⲡⲉϩⲟⲟⲩ ⲉⲛⲧⲁⲩⲉⲓ ⲉⲣ̄ⲙⲟⲛⲁⲭⲟⲥ. ⲥⲉⲡⲉⲓⲑⲉ ⲁⲛ ⲉⲣⲟϥ. ⲛⲓⲙ ⲡⲉⲛⲧⲁϥⲁⲛⲁⲅⲕⲁⲍⲉ ⲙ̄ⲙⲟⲟⲩ · ⲉⲧⲃⲉⲟⲩ ⲙ̄ⲡⲟⲩⲃⲱⲕ ⲉⲡⲙⲁ ⲉⲛⲧⲁⲩⲉⲓ ⲙ̄ⲙⲁⲩ ⲉⲙⲡⲁⲧⲟⲩⲁⲡⲟⲧⲁⲥⲥⲉ, ⲁⲩⲱ ⲉⲙⲡⲁⲧⲟⲩⲥϩⲁⲓ̈ ·

Paragraph 07
-------
ⲕⲁⲓ ⲅⲁⲣ ⲛ̄ⲛⲟⲙⲟⲥ ⲛ̄ⲛ̄ⲉⲕⲕⲗⲏⲥⲓⲁ · ⲁⲩⲱ ⲛ̄ⲛⲟⲙⲟⲥ ⲛ̄ⲙ̄ⲙⲟⲛⲁⲥⲧⲏⲣⲓⲟⲛ. ⲉⲩⲏⲡ ⲉϣⲱⲡⲉ ϩⲛ̄ⲟⲩⲛⲟϭ ⲛⲱⲣϫ̄ · ⲙⲁⲗⲓⲥⲧⲁ ⲛⲕⲟⲓⲛⲟⲃⲓⲟⲥ ·

Paragraph 08
-------
ⲉⲧⲃⲉⲡⲁⲓ̈ ⲁⲛⲉⲛⲉⲓⲟⲧⲉ ϫⲓⲕⲉⲑⲉⲓⲟⲛ ⲅⲣⲁⲙⲙⲁ ⲉⲧⲃⲉⲡⲉⲓ̈ϩⲱⲃ. ϫⲉⲡⲉⲛⲧⲁϥϯⲛⲉϥϩⲛⲁⲁⲩ, ⲉⲓⲧⲉ ⲉⲅⲅⲣⲁⲫⲟⲥ. ⲉⲓⲧⲉ ⲁⲅⲣⲁⲫⲟⲥ. ⲛ̄ⲛⲉⲩⲕⲧⲟⲟⲩ ⲉϣⲓⲛⲉ ⲛ̄ⲥⲱⲟⲩ ϫⲉⲕⲁⲥ ⲉⲛⲛⲉⲩⲑⲗⲓⲃⲉ ⲛ̄ⲛⲉⲥⲛⲏⲩ · ⲛⲁⲓ̈ ϩⲉⲛⲉⲛⲧⲟⲗⲏ ⲛ̄ⲱⲛϩ̄ ⲛⲉ ⲛ̄ⲁⲧⲃⲟⲗⲟⲩ ⲉⲃⲟⲗ :