----------------------------------------------------
21. *To Nuns who are Disrupting the Community*
----------------------------------------------------

ⲁⲡⲁ ⲃⲏⲥⲁ ·

Chapter 01
========

Paragraph 01
------
ⲉⲡⲉⲓⲇⲏ ⲁⲛⲥⲱⲧⲙ̄ ϫⲉⲟⲩⲛ̄ϩⲟⲉⲓⲛⲉ ⲉⲓⲣⲉ ⲛ̄ϩⲉⲛϣⲧⲟⲣⲧⲣ̄ ϩⲁⲧⲉⲧⲏⲩⲧⲛ̄ (ⲧ̄ⲟ̄ⲇ̄) ⲙⲛ̄ϩⲉⲛⲙⲓϣⲉ ⲉⲡϫⲓⲛϫⲏ ⲉⲙⲛ̄ⲧⲉⲡⲛⲟⲩⲧⲉ ϩⲏⲩ ⲛ̄ϩⲏⲧⲟⲩ · ⲉⲧⲃⲉ ⲡⲁⲓ̈ ϯϩⲟⲙⲟⲗⲟⲅⲉⲓ ⲛⲏⲧⲛ̄ ⲧⲏⲣⲧⲛ̄ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲛⲟⲩⲧⲉ ⲙⲛ̄ⲡⲉⲭ̄ⲥ̄ ⲓ̄ⲥ̄ ⲡⲉⲛϫⲟⲉⲓⲥ ϫⲉⲉϣⲱⲡⲉ ⲛ̄ⲧⲉⲧⲛⲁⲣ̄ϩⲟⲧⲉ ⲁⲛ ϩⲏⲧϥ̄ ⲙ̄ⲡⲛⲟⲩⲧⲉ ⲛ̄ⲧⲉⲧⲛ̄ϥⲓⲛⲓⲙⲛ̄ⲧⲥⲟϭ ⲉⲃⲟⲗ ⲙ̄ⲙⲱⲧⲛ̄ ⲙⲛ̄ⲧⲉⲓ̈ⲙⲛ̄ⲧⲛⲁϣⲧ̄ϩⲏⲧ · ⲛ̄ⲧⲉⲧⲛ̄ⲥⲱⲧⲙ̄ ⲛ̄ⲥⲁⲛⲉⲧⲛ̄ⲉⲓⲟⲧⲉ ⲙⲛ̄ⲛⲉⲧⲛ̄ϩⲗ̄ⲗⲟⲉⲓ ⲉⲧϥⲓ ⲙ̄ⲡⲉⲧⲛ̄ⲣⲟⲟⲩϣ . ϯⲛⲁⲧⲣⲉⲧⲛ̄ⲕⲱⲧⲉ ⲛ̄ⲥⲁⲧⲟⲩⲉⲓ ⲧⲟⲩⲉⲓ ⲙ̄ⲙⲱⲧⲛ̄ ⲛ̄ⲧⲉⲧⲛ̄ⲧⲙ̄ⲉⲓⲙⲉ ϫⲉⲟⲩ ⲡⲉⲧⲛⲁϣⲱⲡⲉ ⲙ̄ⲙⲟⲟⲩ · 

Paragraph 02
------
ⲙⲏ ⲛ̄ⲧⲉⲧⲛⲁⲣ̄ϩⲟⲧⲉ ⲁⲛ ϩⲏⲧϥ̄ ⲙ̄ⲡϫⲟⲉⲓⲥ · ⲏ ⲛ̄ⲧⲉⲧⲛⲁϣⲗⲁϩ ⲁⲛ ⲙ̄ⲡⲉϥⲙ̄ⲧⲟ ⲉⲃⲟⲗ [1_] · ⲙⲏ ⲛ̄ⲧⲁⲧⲟⲩⲉⲓ ⲧⲟⲩⲉⲓ ⲙ̄ⲙⲱⲧⲛ̄ ⲉⲓ ⲉⲡⲉⲓ̈ⲙⲁ ⲉⲙⲓϣⲉ . ⲏ ⲉϯⲧⲱⲛ . ⲏ ⲉⲟⲩⲱϩⲙ̄ · ⲏ ⲉⲕⲣⲙ̄ⲣⲙ̄ ⲏ ⲉⲣ̄ⲁⲧⲥⲱⲧⲙ̄ · ⲏ ⲉϫⲓⲟⲩⲉ · ⲏ ⲉϫⲓϭⲟⲗ · ⲏ ⲉϯⲛⲟⲩϭⲥ̄ ⲙ̄ⲡϣⲁϫⲉ ⲙ̄ⲡϫⲟⲉⲓⲥ ·

Paragraph 03
------
ⲛ̄ⲧⲁⲛⲉⲓ ⲁⲛ ⲧⲏⲣⲛ̄ ⲉⲧⲣⲉⲛⲙⲉⲧⲁⲛⲟⲉⲓ ⲉϫⲛ̄ⲛⲉⲛⲡⲉⲑⲟⲟⲩ ⲉⲛⲧⲁⲛⲁⲁⲩ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡϫⲟⲉⲓⲥ ⲓ̄ⲥ̄ · ⲁⲩⲱ ⲛ̄ⲧⲛ̄ϥⲓⲡⲣⲟⲟⲩϣ ϫⲉⲛ̄ⲛⲉⲛ(ⲧ̄ⲟ̄ⲉ̄)ⲣ̄ⲛⲟⲃⲉ ⲛ̄ⲕⲉⲥⲟⲡ ⲙ̄ⲡⲉϥⲙ̄ⲧⲟ ⲉⲃⲟⲗ · ⲛϥ̄ϭⲱⲛⲧ̄ ⲉⲣⲟⲛ ⲛ̄ϩⲟⲩⲟ ·

Paragraph 04
------
ⲙⲏ ⲧⲉⲧⲛⲁϣϥⲓ ϩⲁⲡϭⲱⲛⲧ̄ ⲛ̄ⲟⲩⲣⲱⲙⲉ · ϫⲉⲉⲧⲉⲧⲛⲁϥⲓ ϩⲁⲡϭⲱⲛⲧ̄ ⲙ̄ⲡϫⲟⲉⲓⲥ · ϯⲙⲉⲉⲩⲉ ϫⲉⲛⲓϩⲃⲏⲩⲉ ⲛ̄ⲧⲉⲓ̈ϩⲉ ⲉⲧⲉⲧⲛ̄ⲉⲓⲣⲉ ⲙ̄ⲙⲟⲟⲩ · ⲛ̄ⲥⲉⲣ̄ϣⲁⲩ ⲛⲏⲧⲛ̄ ⲁⲛ ·

Paragraph 05
------
ⲟⲩⲧⲉ ⲛ̄ⲧⲉⲧⲛⲁϯϩⲏⲩ ⲁⲛ ⲉⲣⲟⲟⲩ · ⲟⲩⲧⲉ ⲉⲛⲥⲟⲟⲩϩ ⲁⲛ ⲉϩⲟⲩⲛ ⲉⲡⲉⲓ̈ⲙⲁ ⲉⲣ̄ϩⲉⲛϩⲃⲏⲩⲉ ⲉⲙⲉϣϣⲉ · ⲙⲁⲗⲓⲥⲧⲁ · ϫⲱϩⲙ̄ · ϩⲓϫⲓⲟⲩⲉ · ϩⲓϭⲟⲗ · ϩⲓⲙⲓϣⲉ · ϩⲓϯⲧⲱⲛ · ϩⲓⲕⲱϩ · ϩⲓⲙⲟⲥⲧⲉ · ⲉⲣⲉⲧⲟⲣⲅⲏ ⲅⲁⲣ ⲙ̄ⲡⲛⲟⲩⲧⲉ ⲛⲏⲩ ⲉⲧⲃⲉⲛⲁⲓ̈ ⲉϫⲛ̄ⲛϣⲏⲣⲉ ⲛ̄ⲧⲙⲛ̄ⲧⲁⲧⲛⲁϩⲧⲉ [2_] , ⲉⲧⲉⲙ̄ⲙⲁⲓ̈ⲡⲉⲑⲟⲟⲩ ⲛⲉ :

Chapter 02
========

Paragraph 01
------
ⲉⲧⲃⲉⲡⲁⲓ̈ ϭⲉ ⲛⲉⲥⲛⲏⲩ ⲙ̄ⲡⲣ̄ⲧⲣⲉⲛⲙⲉⲣⲉⲡ̄ⲡⲉⲑⲟⲟⲩ . ⲙⲏⲡⲟⲧⲉ ⲛ̄ⲧⲛ̄ⲧⲁⲕⲟ · ⲙⲁⲣⲛ̄ⲟⲩⲱⲛ ⲇⲉ ⲛ̄ⲛⲉⲛⲃⲁⲗ ⲛ̄ⲧⲛ̄ϭⲱϣⲧ̄ ⲉⲛⲉⲧⲥⲟⲩⲧⲱⲛ [3_] . ⲙⲏⲡⲱⲥ ⲛ̄ⲧⲛ̄ⲣ̄ϩⲧⲏⲛ ϩⲛ̄ⲧⲉⲛϩⲁⲏ · ⲙⲛ̄ⲛ̄ⲥⲱⲥ ⲛ̄ⲧⲛ̄ⲙ̄ⲕⲁϩ ⲛ̄ϩⲏⲧ ⲉϫⲱⲛ ⲙⲁⲩⲁⲁⲛ ⲛ̄ⲧⲛ̄ϫⲟⲟⲥ ⲉⲛⲣⲓⲙⲉ ϩⲛ̄ⲟⲩⲗⲩⲡⲏ ⲙⲛ̄ⲟⲩⲁϣⲁϩⲟⲙ ϫⲉⲉⲧⲃⲉⲟⲩ ⲅⲁⲣ ⲛⲉⲓ̈ⲟⲩⲁϣⲟⲩ ⲁⲛ ⲡⲉ ⲉⲩϯⲥⲃⲱ ⲛⲁⲓ̈ · ⲁⲩⲱ ⲁⲡⲁϩⲏⲧ ⲣⲓⲕⲉ (ⲧ̄ⲟ̄ⲋ̄) ⲉⲃⲟⲗ ⲛ̄ⲛⲉϫⲓⲡⲓⲟ [4_] · 

Paragraph 02
------
ⲉⲧⲃⲉⲟⲩ ⲙ̄ⲡⲓⲥⲱⲧⲙ̄ ⲉⲡⲉϩⲣⲟⲟⲩ ⲙ̄ⲡⲉⲧϯⲥⲃⲱ ⲛⲁⲓ̈ . ⲁⲩⲱ ⲙ̄ⲡⲓⲣⲓⲕⲉ ⲙ̄ⲡⲁⲙⲁⲁϫⲉ ⲙ̄ⲡⲉⲧⲧⲥⲁⲃⲟ ⲙ̄ⲙⲟⲓ̈ · ⲕⲁⲓ ⲅⲁⲣ ⲡϣⲏⲣⲉ ⲉⲧⲕⲱ ⲛ̄ⲥⲱϥ ⲛ̄ⲧⲉⲥⲃⲱ . ϥⲛⲁϩⲉ ⲉϩⲣⲁⲓ̈ ⲙ̄ⲙⲟⲓ̈ [5_] · ⲕⲁⲓ ⲅⲁⲣ ⲡϣⲏⲣⲉ ⲉⲧⲕⲱ ⲛ̄ⲥⲱϥ ⲛ̄ⲧⲉⲥⲃⲱ . ϥⲛⲁϩⲉ ⲉϩⲣⲁⲓ̈ ⲉϩⲉⲛⲡⲉⲑⲟⲟⲩ · ϥⲛⲁⲙⲉⲗⲉⲧⲁ ⲇⲉ ⲛ̄ϩⲉⲛϣⲁϫⲉ ⲉⲩⲃⲟⲟⲛⲉ [6_] : 

Paragraph 03
------
ⲧⲉⲛⲟⲩ ϭⲉ ⲙⲁⲣⲛ̄ⲥⲁϩⲱⲛ ⲉⲃⲟⲗ ⲙ̄ⲡ̄ⲡⲉⲑⲟⲟⲩ . ⲛ̄ⲧⲛ̄ⲛⲁⲣ̄ϩⲟⲧⲉ ⲁⲛ · ⲁⲩⲱ ⲙⲛ̄ⲥⲧⲱⲧ ⲛⲁϩⲱⲛ ⲉⲣⲟⲛ · 

Paragraph 04
------
ⲉϣⲱⲡⲉ ⲉⲧⲉⲧⲛ̄ϣⲁⲛⲧⲙ̄ ⲥⲁϩⲱⲧⲛ̄ ⲉⲃⲟⲗ ⲛ̄ⲛⲓϩⲃⲏⲩⲉ ⲉⲧⲉⲣⲉⲡⲛⲟⲩⲧⲉ ⲙⲟⲥⲧⲉ ⲙ̄ⲙⲟⲟⲩ . ⲛ̄ⲧⲉⲧⲛⲁϭⲙ̄ⲡⲛⲁⲩ ⲁⲛ ⲉϯⲛⲁⲉⲓ ϣⲁⲣⲱⲧⲛ̄ ⲛ̄ⲧⲁⲉⲓⲣⲉ ⲛ̄ⲧⲟⲩⲉⲓ ⲧⲟⲩⲉ ⲙ̄ⲙⲱⲧⲛ̄ ⲕⲁⲧⲁⲡⲉⲥⲙ̄ⲡϣⲁ · ⲕⲁⲧⲁⲡϣⲁϫⲉ ⲉⲛⲧⲁⲡⲁⲡⲟⲥⲧⲟⲗⲟⲥ ϫⲟⲟϥ ϫⲉⲙⲏⲡⲟⲧⲉ ⲛ̄ⲧⲁⲉⲓ ϣⲁⲣⲱⲧⲛ̄ ⲛ̄ⲧⲁϩⲉ ⲉⲣⲱⲧⲛ̄ ⲛ̄ⲑⲉ ⲉⲛ ϯⲟⲩⲁϣⲥ̄ ⲁⲛ · ⲁⲩⲱ ⲛ̄ⲧⲉⲧⲛ̄ϩⲉ ⲉⲣⲟⲓ̈ ϩⲱ ⲛ̄ⲑⲉ ⲉⲛⲧⲉⲧⲛ̄ ⲟⲩⲁϣⲧ̄ ⲙ̄ⲙⲟⲥ ⲁⲛ · ⲙⲏⲡⲟⲧⲉ ϩⲉⲛϯⲧⲱⲛ ⲛⲉ · ⲙⲛ̄ϩⲉⲛⲕⲱϩ ⲙⲛ̄ϩⲉⲛϭⲱⲛⲧ̄ · ⲙⲛ̄ϩⲉⲛϫⲟⲕϫⲕ̄ · ⲙⲛ̄ϩⲉⲛⲕⲁⲧⲁⲗⲁⲗⲓⲁ · ⲙⲛ̄ϩⲉⲛⲕⲁⲥⲕⲥ̄ () ⲙⲛ̄ϩⲉⲛϫⲓⲥⲉ ⲛ̄ϩⲏⲧ · ⲙⲛ̄ϩⲉⲛϣⲧⲟⲣⲧⲣ̄ [7_] · 

Paragraph 05
------
ⲉⲧⲃⲉⲡⲁⲓ̈ ⲁϥϫⲟⲟⲥ ϩⲛ̄ⲟⲩϣⲱⲱⲧ ⲉⲃⲟⲗ ϫⲉⲉⲓ̈ϣⲁⲛⲉⲓ ⲛ̄ⲕⲉⲥⲟⲡ , ⲛ̄ϯⲛⲁϯⲥⲟ ⲁⲛ [8_] · ⲙⲏ ⲙⲛ̄ⲥⲟⲛⲧⲉ ϭⲉ ϣⲟⲟⲡ ϩⲛ̄ⲅⲁⲗⲁⲁⲇ · ⲏ ⲙⲛ̄ⲥⲁⲉⲓⲛ ϩⲙ̄ⲡⲙⲁ ⲉⲧⲙ̄ⲙⲁⲩ · ⲉⲧⲃⲉⲟⲩ ⲙ̄ⲡϥ̄ⲉⲓ ⲉϩⲣⲁⲓ̈ ⲛ̄ϭⲓⲡⲧⲁⲗϭⲟ ⲛ̄ⲧϣⲉⲉⲣⲉ ⲙ̄ⲡⲁⲗⲁⲟⲥ [9_] · 

Paragraph 06
------
ⲉⲧⲉⲡⲁⲓ̈ ⲡⲉ · ϫⲉⲙⲏ ⲧⲛ̄ϣⲁⲁⲧ ⲉⲧⲣⲉⲩϯⲥⲃⲱ ⲛⲁⲛ ⲛ̄ϭⲓⲛⲉⲛⲉⲓⲟⲧⲉ · ⲏ ⲛ̄ⲥⲉⲧⲥⲁⲃⲉⲉⲓⲁⲧⲛ̄ ⲉⲃⲟⲗ ϩⲛ̄ⲛⲉⲅⲣⲁⲫⲏ · ⲙⲛ̄ⲛ̄ⲉⲩⲁⲅⲅⲉⲗⲓⲟⲛ ⲙ̄ⲡⲉⲛϫⲟⲉⲓⲥ ⲓ̄ⲥ̄ ⲡⲉⲭ̄ⲥ̄ · ⲉⲧⲃⲉⲟⲩ ⲙ̄ⲡϥ̄ⲉⲓ ⲉϩⲣⲁⲓ̈ ⲛ̄ϭⲓⲡⲧⲁⲗϭⲟ ⲛ̄ⲙ̄ⲡⲁⲣⲁⲡⲧⲱⲙⲁ · ⲏ ⲉⲧⲃⲉⲟⲩ ⲙ̄ⲡⲛ̄ⲥⲁϩⲱⲛ ⲉⲃⲟⲗ ⲛ̄ⲙ̄ⲡⲉⲑⲟⲟⲩ ·

Paragraph 07
------
ⲁϩⲣⲟⲛ ⲉⲛⲥⲱⲕ ⲉϩⲣⲁⲓ̈ ⲉϫⲱⲛ ⲙ̄ⲙⲓⲛ ⲙ̄ⲙⲟⲛ ⲙ̄ⲡⲥⲁϩⲟⲩ ⲛ̄ⲛⲉⲅⲣⲁⲫⲏ ⲙⲛ̄ⲡϭⲱⲛⲧ̄ ⲙ̄ⲡⲛⲟⲩⲧⲉ ⲉⲧⲃⲉⲡⲉⲛⲧⲱⲙ ⲛ̄ϩⲏⲧ · ⲙⲛ̄ⲧⲉⲛⲙⲛ̄ⲧⲛⲁϣⲧ̄ⲙ̄ⲙⲉ ·

Chapter 03
========

Paragraph 01
------
ⲧⲉⲛⲟⲩϭⲉ ⲛⲉⲥⲛⲏⲩ ⲙⲁⲣⲛ̄ⲕⲱ ⲛ̄ⲥⲱⲛ ⲛ̄ⲛⲉϩⲃⲏⲩⲉ ⲙ̄ⲡⲕⲁⲕⲉ . ⲛ̄ⲧⲛ̄ϯ ⲇⲉ ϩⲓⲱⲱⲛ ⲛ̄ⲛ̄ϩⲟⲡⲗⲟⲛ ⲙ̄ⲡⲟⲩⲟⲉⲓⲛ [10_] · ⲧⲉⲧⲛ̄ⲥⲟⲟⲩⲛ ⲅⲁⲣ ⲛ̄ⲛⲉϩⲃⲏⲩⲉ ⲙ̄ⲡⲕⲁⲕⲉ · ϫⲉⲟⲩⲛⲉ · ⲁⲩⲱ ϫⲉⲟⲩⲛⲉ ⲛⲉ()ϩⲃⲏⲩⲉ ⲙ̄ⲡⲟⲩⲟⲉⲓⲛ ·

Paragraph 02
------
ⲟⲩⲟⲛ ⲅⲁⲣ ⲛⲓⲙ ⲉⲧⲉⲓⲣⲉ ⲙ̄ⲡⲡⲉⲧⲛⲁⲛⲟⲩϥ . ⲟⲩⲉⲃⲟⲗ ϩⲙ̄ⲡⲛⲟⲩⲧⲉ ⲡⲉ · ⲡⲉⲧⲉⲓⲣⲉ ⲇⲉ ϩⲱⲱϥ ⲙ̄ⲡⲡⲉⲑⲟⲟⲩ · ⲟⲩⲉⲃⲟⲗ ϩⲙ̄ⲡⲛⲟⲩⲧⲉ ⲡⲉ · ⲡⲉⲧⲉⲓⲣⲉ ⲇⲉ ϩⲱⲱϥ ⲙ̄ⲡⲡⲉⲑⲟⲟⲩ · ⲟⲩⲉⲃⲟⲗ ϩⲙ̄ⲡⲇⲓⲁⲃⲟⲗⲟⲥ ⲡⲉ [11_] · ⲁⲩⲱ ⲛϥ̄ⲥⲟⲟⲩⲛ ⲁⲛ ⲙ̄ⲡⲛⲟⲩⲧⲉ · ⲙⲁⲣⲛ̄ⲣ̄ϩⲟⲧⲉ ϭⲉ ϩⲱⲱⲛ ⲙⲏⲡⲱⲥ ⲛ̄ⲥⲉϫⲟⲟⲥ ⲛⲁⲛ ϩⲛ̄ⲟⲩⲁⲡⲉⲓⲗⲏ ϫⲉⲙⲏ ⲡϫⲟⲉⲓⲥ ϣⲟⲟⲡ ⲁⲛ ϩⲛ̄ⲥⲓⲱⲛ · ⲏ ⲙⲛ̄ⲣ̄ⲣⲟ ϣⲟⲟⲡ ⲙ̄ⲙⲁⲩ · ⲉⲧⲃⲉⲟⲩ ⲁⲧⲉⲧⲛ̄ϯϭⲱⲛⲧ̄ ⲛⲁⲓ̈ , ϩⲛ̄ⲛⲉⲧⲛ̄ⲅⲗⲩⲡⲧⲟⲛ ⲙⲛ̄ⲛⲓⲡⲉⲧϣⲟⲩⲉⲓⲧ · ⲛ̄ϣⲙ̄ⲙⲟ [12_] · 

Paragraph 03
------
ⲁⲗⲗⲁ ⲙⲁⲣⲟⲩϫⲟⲟⲥ ⲛⲁⲛ ⲛ̄ⲧⲟϥ ϩⲛ̄ⲟⲩⲧⲱⲧ ⲛ̄ϩⲏⲧ · ϫⲉⲙⲏ ⲡⲁⲗⲁⲟⲥ ⲁⲛ ⲛⲉ ⲛⲁϣⲏⲣⲉ · ⲛ̄ⲛⲉⲩⲁⲑⲉⲧⲉⲓ [13_] ·

Paragraph 04
------
ⲧⲉⲛⲟⲩϭⲉ ⲱ ⲛ̄ⲣⲱⲙⲉ ⲉⲧⲉⲣⲉⲡⲉⲩϩⲏⲧ ⲥⲟⲣⲙ̄ ⲉⲧⲟⲩⲏⲩ ⲉⲃⲟⲗ ⲛ̄ⲧⲇⲓⲕⲁⲓⲟⲥⲩⲛⲏ · ϯⲡⲉⲧⲛ̄ϩⲏⲧ ⲉⲧⲉⲥⲃⲱ , ⲛ̄ⲧⲉⲧⲛ̄ⲥⲟⲃⲧⲉ ⲛ̄ⲛⲉⲧⲙ̄ⲙⲁⲁϫⲉ ⲉⲛϣⲁϫⲉ ⲛ̄ⲧⲁⲓⲥⲑⲏⲥⲓ [14_] · 

Paragraph 05
------
ⲉϣϫⲉ ϥϫⲱ ⲙ̄ⲙⲟⲥ ϫⲉⲉϣϫⲉ ⲙⲟⲅⲓⲥ ⲉⲣⲉⲡⲇⲓⲕⲁⲓⲟⲥ ⲛⲁⲟⲩϫⲁⲓ̈ · ⲉⲓⲉ ⲉⲣⲉⲡⲁⲥⲉⲃⲏⲥ ⲙⲛ̄ⲡⲣⲉϥⲣⲛⲟⲃⲉ ⲛⲁⲟⲩⲱⲛϩ ⲉⲃⲟⲗ ⲧⲱⲛ [15_] · ⲉⲓ̈ⲉ ⲛ̄ⲁϣ ⲛ̄ϩⲉ ⲁⲛⲟⲛ (ⲧ̄ⲟ̄ⲑ̄) ⲧⲛ̄ⲛⲁⲣ̄ⲃⲟⲗ ⲉⲛϣⲁⲛⲁⲙⲉⲗⲉⲓ ⲉⲡⲉⲓ̈ⲛⲟϭ ⲛ̄ⲕⲉⲫⲁⲗⲁⲓⲟⲛ ⲁⲩⲱ ⲡⲉⲓ̈ⲟⲩϫⲁⲓ̈ ⲛ̄ⲧⲉⲓ̈ϭⲟⲧ [16_] ⲉⲛⲧⲁⲛⲉⲓ ⲉϩⲟⲩⲛ ⲉⲣⲟϥ ⲁⲛⲟⲛ ⲛ̄ⲁⲑⲏⲧ ⲁⲩⲱ ⲛ̄ⲁⲧⲥⲃⲱ · ⲡⲉϫⲁϥ ⲅⲁⲣ ϫⲉⲡⲁⲑⲏⲧ · ⲙⲛ̄ⲡⲁⲧⲥⲃⲱ ⲛⲁⲧⲁⲕⲟ ϩⲓⲟⲩⲥⲟⲡ [17_] ·

Paragraph 06
------
ⲉϣϫⲉ ϥϫⲱ ⲇⲉ ⲟⲛ ⲙ̄ⲙⲟⲥ ϫⲉⲡⲛⲟⲩⲧⲉ ϯ ⲟⲩⲃⲉⲛ̄ϫⲁⲥⲓϩⲏⲧ · ϥϯ ⲇⲉ ⲛ̄ⲟⲩϩⲙⲟⲧ ⲛ̄ⲛⲉⲧⲑⲃ̄ⲃⲓⲏⲩ [18_] ⲉⲓ̈ⲉ ⲁϩⲣⲟⲛ ⲉⲛⲥⲱⲕ ⲉϩⲣⲁⲓ̈ ⲉϫⲱⲛ ⲙⲁⲩⲁⲁⲛ ⲙ̄ⲡϣⲟⲣϣⲣ̄ ⲛ̄ⲧⲉⲛⲯⲩⲭⲏ · ⲉⲛⲧⲛ̄ⲁⲓⲥⲑⲁⲛⲉ ⲁⲛ ⲉⲡⲉⲛⲧϭⲁⲓ̈ⲟ ⲉⲧⲃⲉⲧⲉⲛⲙⲛ̄ⲧⲃⲁⲃⲉⲣⲱⲙⲉ , ⲙⲛ̄ⲡⲉⲛϣⲟⲧ ⲙ̄ⲡⲉⲛϩⲏⲧ · 

Paragraph 07
------
ⲥⲟⲗⲟⲙⲱⲛ ⲇⲉ ⲟⲛ ϫⲱ ⲙ̄ⲙⲟⲥ ϫⲉϣⲁⲣⲉⲟⲩϣⲏⲣⲉ ⲛ̄ⲥⲁⲃⲉ ⲥⲱⲧⲙ̄ ⲛ̄ⲥⲁⲡⲉϥⲓ̈ⲱⲧ . ⲉⲣⲉⲡϣⲏⲣⲉ ⲇⲉ ⲛ̄ⲁⲧⲥⲱⲧⲙ̄ ϩⲙ̄ⲡⲧⲁⲕⲟ [19_] · ⲁⲛⲟⲛ ⲇⲉ ⲧⲛ̄ⲉⲓⲛⲉ ⲉϩⲣⲁⲓ̈ ⲉϫⲱⲛ ⲙ̄ⲡⲉⲛⲧⲁⲕⲟ ⲙ̄ⲙⲓⲛ ⲙ̄ⲙⲟⲛ · ⲉⲧⲃⲉⲧⲉⲛⲙⲛ̄ⲧⲁⲧⲥⲱⲧⲙ̄ ⲉⲙⲡⲛ̄ϣⲓⲡⲉ ⲉⲧⲣⲉⲛⲥⲱⲧⲡ̄ ⲛⲁⲛ ⲙ̄ⲡⲱⲛϩ̄ ⲉϩⲟⲩⲉⲡⲙⲟⲩ · ⲟⲩⲧⲉ ⲙ̄ⲡⲛ̄ϣⲱⲡⲉ ⲛ̄ⲣⲙ̄ⲛ̄ϩⲏⲧ ⲉⲧⲣⲉⲛϫⲡⲟ ⲛⲁⲛ ⲛ̄ⲟⲩⲣ̄ϩⲙ̄ⲙⲉ [20_] :

