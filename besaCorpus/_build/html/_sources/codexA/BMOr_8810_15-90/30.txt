
---------------------------
30. *To Herai*
---------------------------

ⲃⲏⲥⲁ ⲡⲓⲉⲗⲁⲭⲓⲥⲧⲟⲥ ⲡⲉⲧⲥϩⲁⲓ̈ ⲛ̄ϩⲏⲣⲁⲓ̈ ·

Chapter 01
========

Paragraph 01
-------
ⲛⲁⲙⲉ ⲕⲁⲧⲁⲡϣⲁϫⲉ ⲙ̄ⲡⲁⲡⲟⲥⲧⲟ<ⲗⲟ>ⲥ, ϯⲣ̄ϣⲡⲏⲣⲉ ϫⲉⲛ̄ⲧⲉⲓ̈ϩⲉ ϩⲛ̄ⲟⲩϭⲉⲡⲏ, ⲧⲉⲡⲱⲱⲛⲉ ⲛ̄ⲧⲙ̄ⲡⲉⲛⲧⲁϥⲧⲁϩⲙⲉ ϩⲙ̄ⲡⲉϩⲙⲟⲧ ⲛ̄ⲓ̄ⲥ̄ ⲡⲉⲭ̄ⲥ̄ ⲉϩⲟⲩⲛ ⲉⲩϩⲉⲗⲡⲓⲥ ⲉⲛⲁⲛⲟⲩⲥ ⲉⲧⲣⲉⲡϣⲱⲡⲉ ⲛ̄ⲟⲩⲁⲡⲁⲣⲭⲏ ⲙ̄ⲡⲛⲟⲩⲧⲉ. ϫⲉⲛ̄ⲁϣ ⲛ̄ϩⲉ, ⲁⲣⲕⲁⲡⲙⲁ ⲙ̄ⲡⲇⲓⲁⲃⲟⲗⲟⲥ ⲉⲧⲣⲉϥⲡⲟⲟⲛⲉ ⲧⲁⲭⲩ ⲉⲃⲟⲗ ϩⲙ̄ⲡⲙⲉⲉⲩⲉ ⲉⲧⲛⲁⲛⲟⲩϥ. ⲉϩⲟⲩⲛ ⲉⲡⲙⲉⲉⲩⲉ ⲉⲑⲟⲟⲩ · ⲁⲩⲱ ⲉⲃⲟⲗ ϩⲛ̄ⲑⲩⲡⲟⲙⲟⲛⲏ. ⲉⲡⲙⲉⲉⲩⲉ ⲛ̄ϩⲏⲧ ⲛ̄ϣⲙ̄ⲙⲟ · ⲁⲩⲱ ⲉⲃⲟⲗ ϩⲛ̄ⲧⲁⲅⲁⲡⲏ ⲙⲛ̄ϯⲣⲏⲛⲏ. ⲉϩⲟⲩⲛ ⲉⲡⲙⲟⲥⲧⲉ, ⲙⲛ̄ⲡϯⲧⲱⲛ · 

Paragraph 02
--------
ⲛ̄ⲧⲉⲥⲟⲟⲩⲛ ⲁⲛ ϫⲉⲡⲥⲁⲧⲁⲛⲁⲥ, ⲟⲩⲙⲁⲥⲧ̄ⲡⲉⲧⲛⲁⲛⲟⲩϥ ⲡⲉ, ⲉϥⲫⲑⲟⲛⲉⲓ ⲛ̄ⲟⲩⲟⲉⲓϣ ⲛⲓⲙ ⲉⲛⲉⲧⲟⲩⲉϣⲡⲉⲩⲟⲩϫⲁⲓ̈ · 

Paragraph 03
-------
ϩⲙ̄ⲡⲁⲓ̈ ⲅⲁⲣ ⲛ̄ⲧⲁϥϫⲟⲟⲥ ⲛ̄ϭⲓⲡⲉⲛⲉⲓⲱⲧ ⲉⲧⲟⲩⲁⲁⲃ ⲁⲡⲁ ⲁⲛⲧⲱⲛⲓⲟⲥ ⲡⲉⲛⲧⲁϥⲥⲟⲩⲛ̄ⲙ̄ⲡⲟⲛⲏⲣⲓⲁ ⲙ̄ⲡϫⲁϫⲉ, ⲉⲧⲙⲟⲥⲧⲉ ⲛ̄ⲛⲉⲧⲙⲉ ⲙ̄ⲡⲛⲟⲩⲧⲉ, ⲛⲁⲓ̈ ⲉⲛⲧⲁⲩϯ(ⲩ̄ⲟ̄ⲏ̄)ⲡⲉⲩⲟⲩⲟⲓ̈ ⲉⲣⲟϥ ϩⲙ̄ⲡⲉⲩϩⲏⲧ ⲧⲏⲣϥ̄ · ϫⲉⲁⲗⲏⲑⲱⲥ ⲛⲁⲙⲉⲣⲁⲧⲉ, ⲧⲉⲛⲙⲛ̄ⲧⲁⲙⲉⲗⲏⲥ, ⲙⲛ̄ⲡⲉⲛⲑⲃ̄ⲃⲓⲟ ⲙⲛ̄ⲧⲉⲛϭⲓⲛⲣⲓⲕⲉ ⲉⲃⲟⲗ ⲛ̄ⲛⲉⲩϣⲟⲟⲡ ⲛⲁⲛ, ⲁⲛ ⲛ̄ⲟⲩⲟⲥⲉ, ⲙⲁⲩⲁⲁⲛ · ⲁⲗⲗⲁ ⲛ̄ⲕⲉⲁⲅⲅⲉⲗⲟⲥ, ⲛⲉⲩϣⲟⲟⲡ ⲛⲁⲩ, ⲛ̄ⲟⲩϩⲓⲥⲉ, ⲙⲛ̄ⲛⲉⲧⲟⲩⲁⲁⲃ ⲧⲏⲣⲟⲩ ϩⲙ̄ⲡⲉⲭ̄ⲥ̄ ⲓ̄ⲥ̄ :
	
Paragraph 04
---------
ⲁⲗⲏⲑⲱⲥ ⲟⲛ ⲛⲁϣⲏⲣⲉ ⲡⲉⲛⲑⲃ̄ⲃⲓⲟ, ϣⲁϥϯⲙ̄ⲕⲁϩ ⲛⲁⲩ ⲧⲏⲣⲟⲩ · ⲡⲁⲗⲓⲛ ⲟⲛ ⲡⲉⲛⲟⲩϫⲁⲓ̈ ⲙⲛ̄ⲡⲉⲛϣⲟⲩϣⲟⲩ, ϣⲁϥϯⲟⲩⲛⲟϥ ⲁⲩⲱ ⲛϥ̄ϯⲙ̄ⲧⲟⲛ ⲛⲁⲩ ⲧⲏⲣⲟⲩ · ⲉⲧⲃⲉⲡⲁⲓ̈ ⲣⲱ ⲥⲉⲕⲱⲧⲉ ⲛ̄ⲥⲱⲛ ⲛ̄ⲥⲏⲩ ⲛⲓⲙ · ⲕⲁⲧⲁⲑⲉ ⲉⲧⲥⲏϩ ϫⲉϣⲁⲣⲉⲡⲁⲅⲅⲉⲗⲟⲥ ⲙ̄ⲡϫⲟⲉⲓⲥ ⲕⲱⲧⲉ ⲉⲛⲉⲧⲣ̄ϩⲟⲧⲉ ϩⲏⲧϥ̄ ⲛϥ̄ⲛⲁϩⲙⲟⲩ ·

Paragraph 05
-----------
ⲁⲩⲱ ⲟⲛ ϣⲁϥϫⲟⲟⲥ ϫⲉϯⲛⲁⲧⲁⲙⲱⲧⲛ̄ ⲇⲉ ⲉⲕⲉϩⲱⲃ ⲉϥⲧⲁϩⲟ ⲙ̄ⲡⲣⲱⲙⲉ ϩⲛ̄ⲧⲉϥⲁⲣⲭⲏ · ⲉϣⲱⲡⲉ ⲉⲣϣⲁⲛⲡⲣⲱⲙⲉ ϯⲡⲉϥⲟⲩⲟⲓ̈ ⲉⲡⲛⲟⲩⲧⲉ ⲉⲣ̄ϩⲙ̄ϩⲁⲗ ⲛⲁϥ ϩⲙ̄ⲡⲉϥϩⲏⲧ ⲧⲏⲣϥ̄. ⲡⲛⲟⲩⲧⲉ ϯ ⲛ̄ⲟⲩⲛⲟϭ, ⲛ̄ϭⲟⲙ ⲛⲁϥ ⲙⲛ̄ⲟⲩⲛⲟϭ ⲛ̄ⲣⲁϣⲉ, ϩⲱⲥⲧⲉ ⲛ̄ⲧⲉⲡϩⲱⲃ ⲧⲏϥⲣ̄ ⲙ̄ⲡⲛⲟⲩⲧⲉ ϩⲗⲟϭ, ⲛ̄ⲧⲟⲟⲧϥ̄ ⲡⲁⲣⲁⲡⲉⲃⲓⲱ ⲙⲛ̄ⲡⲙⲟⲩⲗϩ̄ ⲁⲩⲱ ⲛ̄ⲧⲉⲙ̄ⲙⲟⲕϩⲥ̄ ⲧⲏⲣⲟⲩ ⲙ̄(ⲩ̄ⲟ̄ⲑ̄)ⲡⲥⲱⲙⲁ ϩⲗⲟϭ ⲛ̄ⲧⲟⲟⲧϥ̄ · ⲙⲛ̄ⲙ̄ⲙⲉⲗⲉⲧⲁ · ⲙⲛ̄ⲛ̄ⲟⲩϣⲏ ⲛ̄ⲣⲟⲉⲓⲥ · ⲁⲩⲱ ⲛ̄ⲧⲉⲡⲛⲁϩⲃⲉϥ ⲧⲏⲣϥ̄ ⲛ̄ⲧⲙⲛ̄ⲧⲛⲟⲩⲧⲉ ϩⲗⲟϭ, ⲛ̄ⲧⲟⲟⲧϥ̄ · 

Paragraph 06
----------
ⲙⲛ̄ⲛ̄ⲥⲁⲛⲁⲓ̈ ⲇⲉ, ϣⲁⲩϫⲟⲛⲧϥ̄ ϩⲛ̄ⲛⲁⲓ̈ · ϩⲱⲥⲧⲉ ⲛ̄ⲧϣⲃ̄ⲉⲓⲱ ⲛ̄ⲟⲩⲣⲁϣⲉ. ⲛ̄ⲟⲩⲙ̄ⲕⲁϩ ⲛ̄ϩⲏⲧ · ⲙⲛ̄ⲟⲩϩⲗⲟⲡⲗⲉⲡ · ⲛ̄ⲧϣⲃ̄ⲉⲓⲱ ⲛ̄ⲟⲩⲙⲉ · ⲟⲩⲙⲟⲥⲧⲉ · ⲛ̄ⲧϣⲃ̄ⲉⲓⲱ ⲛ̄ⲟⲩϩⲙⲟⲙ · ⲛ̄ⲟⲩⲁⲣⲟϣ · ⲛ̄ⲧϣⲃ̄ⲉⲓⲱ ⲛ̄ⲟⲩⲁⲥⲁⲓ̈. ⲛ̄ⲟⲩϩⲣⲟϣ · ⲛ̄ⲧϣⲃ̄ⲉⲓⲱ ⲛ̄ⲟⲩϩⲗⲟϭ · ⲟⲩⲥⲓϣⲉ · ϣⲁⲣⲉⲛⲁⲓ̈ ⲧⲏⲣⲟⲩ ⲧⲁϩⲉⲡⲣⲱⲙⲉ ⲉⲧⲕⲱⲧⲉ ⲛ̄ⲥⲁⲡⲛⲟⲩⲧⲉ ϣⲁⲛⲧϥ̄ϯⲧⲟⲟⲧϥ̄ ⲛϥ̄ϫⲣⲟ ⲉⲣⲟⲟⲩ ·

Paragraph 07
----------
ⲁⲩⲱ ⲉϣⲱⲡⲉ ⲉϥϣⲁⲛϫⲣⲟ ⲉⲣⲟⲟⲩ. ϣⲁⲣⲉⲡⲉⲡ̄ⲛ̄ⲁ̄ ⲙ̄ⲡⲛⲟⲩⲧⲉ ϣⲱⲡⲉ ⲛⲙ̄ⲙⲁϥ ⲛ̄ⲥⲏⲩ ⲛⲓⲙ · ⲉϥϯϭⲟⲙ ⲛⲁϥ ⲉⲧⲙ̄ⲣ̄ϩⲟⲧⲉ ϭⲉ ϩⲏⲧϥ̄ ⲛ̄ⲗⲁⲁⲩ · ⲛ̄ϩⲱⲃ ⲉϥϩⲟⲟⲩ · ⲟⲩⲧⲉ ⲥⲱϣ ⲛ̄ⲣⲱⲙⲉ · ⲟⲩⲧⲉ ϩⲟⲧⲉ ⲛ̄ⲇⲁⲓⲙⲱⲛ · 

Paragraph 08
----------
ⲡⲁⲓ̈ ⲅⲁⲣ ⲛ̄ⲧⲁⲩϫⲟⲟⲥ ϫⲉⲛⲏⲫⲉ ⲛ̄ⲧⲉⲧⲛ̄ⲣⲟⲉⲓⲥ ϫⲉⲡⲉⲧⲛ̄ⲁⲛⲧⲓⲇⲓⲕⲟⲥ ⲡⲇⲓⲁⲃⲟⲗⲟⲥ ⲙⲟⲟϣⲉ ⲉϥⲗ̄ϩⲏⲙ ⲛ̄ⲑⲉ ⲛ̄ⲛⲓⲙⲟⲩⲓ̈ ⲉϥϣⲓⲛⲉ ⲛ̄ⲥⲁⲱⲙⲕ̄ ⲛ̄ⲛⲉⲧⲛ̄ⲯⲩⲭⲏ ·

Chapter 02
========

Paragraph 01
----------
ⲛ̄ⲧⲉⲓ̈ϩⲉ ⲟⲛ ⲛ̄ⲧⲁϥϫⲟⲟⲥ ⲛ̄ϭⲓⲡϩⲗ̄ⲗⲟ (ⲩ̄ⲡ̄) ⲉⲧⲛⲁⲛⲟⲩϥ ⲁⲡⲁ ⲁⲛⲧⲱⲛⲓⲟⲥ ϫⲉⲁⲗⲏⲑⲱⲥ ⲛⲁϣⲏⲣⲉ ⲥⲉⲫⲑⲟⲛⲉⲓ ⲉⲣⲱⲧⲛ̄ ⲛ̄ⲛⲁⲩ ⲛⲓⲙ ϩⲙ̄ⲡⲉⲩϣⲟϫⲛⲉ ⲉⲑⲟⲟⲩ, ⲙⲛ̄ⲡⲉⲩⲇⲓⲱⲅⲙⲟⲥ ⲉⲧϩⲏⲡ · ⲙⲛ̄ⲛⲉⲩⲕⲁⲕⲓⲁ ⲉⲧϣⲟⲟⲙⲉ · ⲙⲛ̄ⲛⲉⲩⲡ̄ⲛ̄ⲁ̄ ⲉⲧⲟ ⲛ̄ⲣⲉϥⲥⲱⲣⲙ̄ · ⲙⲛ̄ⲛⲉⲩⲙⲉⲉⲩⲉ ⲛ̄ϫⲓⲟⲩⲁ · ⲙⲛ̄ⲛⲉⲩⲙⲛ̄ⲧⲁⲡⲓⲥⲧⲟⲥ ⲉⲧⲟⲩⲥⲓⲧⲉ ⲙ̄ⲙⲟⲟⲩ ⲉϩⲣⲁⲓ̈ ⲉⲡⲉⲛϩⲏⲧ ⲙ̄ⲙⲏⲛⲉ, ⲙⲛ̄ⲛⲉⲩⲧⲱⲙ ⲛ̄ϩⲏⲧ ⲙⲛ̄ⲛⲉⲩⲟⲛϣⲥ̄ · ⲙⲛ̄ⲛⲉⲩⲙ̄ⲕⲁϩ ⲛ̄ϩⲏⲧ ⲉⲧⲟϣ ⲉⲧⲟⲩⲉⲓⲛⲉ ⲙ̄ⲙⲟⲟⲩ ⲉϩⲣⲁⲓ̈ ⲉϫⲱⲛ ⲛ̄ⲛⲁⲩ ⲛⲓⲙ · ⲙⲛ̄ⲛⲉⲩϩⲗⲟⲡⲗⲉⲡ. ⲉⲩⲧⲣⲟ ⲙ̄ⲡⲉⲛϩⲏⲧ ⲉϩⲗⲟⲡⲗⲉⲡ ⲛ̄ϩⲏⲧⲟⲩ ⲙ̄ⲙⲏⲛⲉ · ⲙⲛ̄ⲛⲉⲩϭⲱⲛⲧ̄ ⲧⲏⲣⲟⲩ · ⲙⲛ̄ⲛⲉⲩⲕⲁⲧⲁⲗⲁⲗⲓⲁ ⲉⲧⲟⲩⲧⲥⲁⲃⲟ ⲙ̄ⲙⲟⲛ ⲉⲣⲟⲟⲩ, ϩⲁⲛⲉⲛⲉⲣⲏⲩ, ⲙⲛ̄ⲧⲉⲩⲙⲛ̄ⲧⲣⲉϥⲧⲙⲁⲉⲓⲟⲟⲩ, ⲙⲁⲩⲁⲁⲩ, ϩⲙ̄ⲡⲉⲧⲟⲩⲉⲓⲣⲉ ⲙ̄ⲙⲟϥ · ⲁⲩⲱ ⲧⲉⲩⲙⲛ̄ⲧⲣⲉϥϯϩⲁⲡ ⲉⲧⲟⲩⲛⲟⲩϫⲉ ⲙ̄ⲙⲟⲥ ⲉϩⲣⲁⲓ̈ ⲉⲡⲉⲛϩⲏⲧ ·  

Paragraph 02
----------
ⲀⲨⲰ ⲈⲚϨⲘⲞⲞⲤ ⲘⲀⲨⲀⲀⲚ. ϢⲀⲨⲦⲢⲈⲚϯϨⲀⲠ ⲈⲚⲈⲚⲈⲢⲎⲨ, ⲈⲚⲤⲈϨⲀⲦⲎⲚ ⲢⲰ ⲀⲚ · ⲘⲚ̄ⲚⲈⲨⲘⲚ̄ⲦⲢⲈϤⲤⲰϢ ⲈⲦⲈϢⲀⲨⲦⲀⲀⲨ ⲈϨⲢⲀⲒ̈ ⲈⲠⲈⲚϨⲎⲦ ϨⲚ̄ⲞⲨⲘⲚ̄ⲦϪⲀⲤⲒϨⲎⲦ · ⲈⲚⲞ Ⲛ̄ⲚⲀϢⲦϨⲎⲦ ⲀⲨⲰ ⲈⲚⲤⲰϢ Ⲛ̄ⲚⲈⲚⲈⲢⲎⲨ · ⲀⲚⲞ Ⲛ̄ϢⲞⲨϢⲞ ⲘⲚ̄ⲚⲈⲚⲈⲢⲎⲨ, ϨⲘ̄ⲠⲈⲚϢⲀϪⲈ ⲈⲦⲚⲀϢⲦ̄ · ⲈⲚⲘⲞⲔϨ̄ Ⲛ̄ϨⲎⲦ Ⲛ̄ⲚⲀⲨ ⲚⲒⲘ · ⲈⲚϬⲚ̄ⲀⲢⲒⲔⲈ ⲈⲚⲈⲚⲈⲢⲎⲨ, ⲀⲨⲰ ⲈⲢⲞⲚ Ⲙ̄ⲘⲒⲚ Ⲙ̄ⲘⲞⲚ ⲀⲚ · ⲈⲚⲘⲈⲈⲨⲈ ϪⲈⲈⲢⲈⲠϨⲒⲤⲈ ϢⲞⲞⲠ ⲚⲀⲚ ⲈⲂⲞⲖ ϨⲒⲦⲚ̄ⲚⲈⲦⲚ̄ⲈⲢⲎⲨ. ⲈⲚⲞ Ⲛ̄ⲢⲈϤϯϨⲀⲠ ⲈⲚⲈⲦⲞⲨⲞⲚϨ̄ ⲈⲂⲞⲖ · ⲈⲢⲈⲠⲤⲞⲞⲚⲈ ⲦⲎⲢϤ̄ ϢⲞⲞⲠ ϨⲒϨⲞⲨⲚ Ⲙ̄ⲠⲎⲒ̈ · ⲘⲚ̄ϨⲈⲚϯⲦⲰⲚ · ⲘⲚ̄ϨⲈⲚϨⲀⲒⲢⲈⲤⲒⲤ · ⲈⲚϯ ⲘⲚ̄ⲚⲈⲚⲈⲢⲎⲨ, ϢⲀⲚⲦⲚ̄ⲦⲀϨⲈⲠⲈⲚϢⲀϪⲈ ⲉⲣⲁⲧϥ̄. ϫⲉⲕⲁⲥ ⲉⲛⲉⲟⲩⲱⲛϩ̄ ⲉⲃⲟⲗ ⲉⲛⲧⲙⲁⲓ̈ⲏⲩ, ⲙ̄ⲡⲉⲙⲧⲟ ⲉⲃⲟⲗ ⲙ̄ⲡϩⲟ ⲛ̄ⲛⲉⲛⲉⲣⲏⲩ.

Paragraph 03
----------
ⲉⲩϯⲟⲩⲣⲟⲧ ⲛⲁⲛ ⲉⲛⲉϩⲃⲏⲩⲉ ⲉⲧⲉⲙⲛ̄ϭⲟⲙ ⲙ̄ⲙⲟⲛ ⲉⲁⲁⲩ · ⲁⲩⲱ ⲉⲙⲡⲥⲏⲩ, ⲣⲱ ⲁⲛ ⲡⲉ · ⲉⲩⲧⲣⲟ ⲙ̄ⲙⲟⲛ ⲉϩⲗⲟⲡⲗⲉⲡ ⲉⲡⲁⲓ̈ ⲉⲧⲛ̄ϣⲟⲟⲡ ⲛ̄ϩⲏⲧϥ̄ ⲁⲩⲱ ⲉⲧⲟ ⲛ̄ϩⲏⲩ ⲛⲁⲛ · ⲉⲧⲃⲉⲡⲁⲓ̈ ⲣⲱ ϣⲁⲩⲧⲣⲉⲛⲥⲱⲃⲉ ϩⲙ̄ⲡⲥⲏⲩ · ⲛ̄ⲣⲓⲙⲉ · ⲁⲩⲱ ϣⲁⲩⲧⲣⲉⲛⲣⲓⲙⲉ, ϩⲙ̄ⲡⲥⲏⲩ, ⲛ̄ⲥⲱⲃⲉ · 

Paragraph 04
----------
ϩⲁⲡⲁⲝ ϩⲁⲡⲗⲱⲥ ⲉⲩⲡⲱⲱⲛⲉ ⲙ̄ⲙⲟⲛ ⲛ̄ⲥⲏⲩ ⲛⲓⲙ ⲉⲃⲟⲗ ϩⲙ̄ⲡⲙⲟⲉⲓⲧ, ⲉⲧ(ⲩ̄ⲡ̄ⲁ̄ (=ⲩ̄ⲡ̄ⲃ̄))ⲥⲟⲩⲧⲱⲛ ⲙⲛ̄ϩⲉⲛⲕⲉⲙⲏⲏϣⲉ ⲛ̄ⲁⲡⲁⲧⲏ ⲉⲩⲉⲓⲣⲉ ⲙ̄ⲙⲟⲛ ⲛ̄ϩⲙ̄ϩⲁⲗ ⲛⲁⲩ ⲛ̄ϩⲏⲧⲟⲩ, ⲉⲙⲡⲉⲩⲥⲏⲩ, ⲁⲛ ⲡⲉ ⲧⲉⲛⲟⲩ, ⲉⲟⲩⲟⲛϩⲟⲩ ⲉⲃⲟⲗ ⲧⲏⲣⲟⲩ · ϩⲟⲧⲁⲛ ⲇⲉ ⲉⲩϣⲁⲛⲙⲉϩⲡⲉⲛϩⲏⲧ ⲉⲃⲟⲗ ϩⲛ̄ⲛⲁⲓ̈. ⲁⲩⲱ ⲛ̄ⲧⲛ̄ⲙⲟⲟⲛⲉ ⲛ̄ϩⲏⲧⲟⲩ. ⲁⲩⲱ ⲛ̄ⲥⲉⲣ̄ϩⲣⲉ ⲛⲁⲛ. ⲧⲟⲧⲉ ϣⲁⲣⲉⲡⲛⲟⲩⲧⲉ ϭⲱⲛⲧ̄ ⲉⲣⲟⲛ :
	
Paragraph 05
----------
ⲉⲧⲃⲉⲡⲁⲓ̈ ϭⲉ ⲙ̄ⲡⲣⲉⲅⲕⲁⲕⲉⲓ ⲉⲧⲉⲧⲛ̄ⲧⲱⲃϩ̄ ⲛ̄ⲧⲙⲛ̄ⲧⲁⲅⲁⲑⲟⲥ ⲙ̄ⲡⲉⲓⲱⲧ. ⲁⲣⲏⲩ ⲛ̄ⲧⲉⲟⲩⲃⲟⲏⲑⲉⲓⲁ ⲛ̄ⲧⲟⲟⲧϥ̄ ⲉⲓ ⲉⲃⲟⲗ ⲛⲙ̄ⲙⲏⲧⲛ̄ · ⲉⲧⲣⲉⲧⲉⲧⲛ̄ⲧⲥⲁⲃⲉⲧⲏⲩⲧⲛ̄, ⲉⲥⲟⲩⲛ̄ⲡⲉⲧⲉϣϣⲉ ϩⲛ̄ⲟⲩⲙⲉ :
	
	
Chapter 03
========
	
Paragraph 01
----------
ⲧⲉⲛⲟⲩ ϭⲉ ⲙ̄ⲡⲱⲣ ⲉⲧⲣⲉⲡϫⲁϫⲉ ⲧⲁⲕⲟ ⲙ̄ⲡⲟⲩϩⲏⲧ ⲉⲧⲛⲁⲛⲟⲩϥ ⲡⲁⲓ̈ ⲉⲛⲧⲁⲣϯⲡⲟⲩⲟⲩ<ⲟ>ⲓ̈ ⲉⲡⲛⲟⲩⲧⲉ ⲛ̄ϩⲏⲧϥ̄ · ⲁⲗⲗⲁ ϣⲱⲡⲉ ⲛ̄ⲧⲟϥ ⲉⲣⲉⲧⲁϫⲣⲏⲩ. ⲉⲛⲧⲉⲡⲱⲱⲛⲉ ⲁⲛ · ⲛ̄ⲑⲉ ⲉⲛⲧⲁⲩϫⲟⲟⲥ ϫⲉⲁⲛϭⲱⲡⲉ ⲅⲁⲣ ⲉⲡⲉⲭ̄ⲥ̄. ⲉϣⲱⲡⲉ ⲉⲛϣⲁⲛⲁⲙⲁϩⲧⲉ ⲛ̄ⲧⲁⲣⲭⲏ ⲙ̄ⲡⲧⲁϫⲣⲟ ⲉⲥⲧⲁϫⲣⲏⲩ ϣⲁⲃⲟⲗ · 

Paragraph 02
----------
ϩⲛ̄ⲧⲉⲧⲛ̄ϩⲩⲡⲟⲙⲟⲛⲏ ⲅⲁⲣ ⲡⲉϫⲁϥ ⲛ̄ϭⲓⲡϫⲟⲉⲓⲥ · ⲉⲧⲉⲧⲛⲉϫⲡⲟ ⲛⲏⲧⲛ̄ ⲛ̄ⲛⲉⲧⲛ̄ⲯⲩⲭⲏ · ⲁⲩⲱ ⲟⲛ ϫⲉⲡⲉⲧⲛⲁϩⲩⲡⲟⲙⲓⲛⲉ (ⲩ̄ⲡ̄ⲃ̄(ⲩ̄ⲡ̄ⲅ̄)) ϣⲁⲃⲟⲗ · ⲡⲁⲓ̈ ⲡⲉⲧⲛⲁⲟⲩϫⲁⲓ̈ : 

Paragraph 03
----------
ⲉϥⲱⲣϫ̄ ⲇⲉ ⲟⲛ ⲛ̄ⲟⲩⲟⲛ ⲛⲓⲙ ⲁⲩⲱ ⲉϥⲧⲁϫⲣⲟ ⲙ̄ⲙⲟⲟⲩ. ϣⲁϥϫⲟⲟⲥ ϫⲉⲁⲣⲓⲡⲙⲉⲉⲩⲉ ⲛ̄ⲑⲓⲙⲉ ⲛ̄ⲗⲱⲧ · ⲙ̄ⲡⲣ̄ⲕⲉⲧⲧⲏⲩⲧⲛ̄ ⲉⲡⲁϩⲟⲩ ⲛ̄ⲑⲉ ⲛ̄ⲧⲉⲧⲙ̄ⲙⲁⲩ ⲧⲁⲓ̈ ⲉⲛⲧⲁⲥⲕⲟⲧⲥ̄ ⲉⲡⲁϩⲟⲩ, ⲁⲥϣⲱⲡⲉ ⲛ̄ⲟⲩⲟⲩⲟⲉⲓⲧ ⲛ̄ϩⲙⲟⲩ · ϫⲉⲕⲁⲥ ⲉⲣⲉⲟⲩⲟⲛ ⲛⲓⲙ ⲛⲁϫⲓⲥⲃⲱ ⲉⲃⲟⲗ ϩⲓⲧⲟⲟⲧⲥ̄ · ⲙ̄ⲡⲟⲩϫⲟⲟⲥ ϫⲉⲁⲥϣⲱⲡⲉ ⲛ̄ⲟⲩⲟⲩⲟⲉⲓⲧ, ⲛ̄ⲱⲛⲉ · ⲁⲗⲗⲁ ⲛ̄ⲟⲩⲟⲩⲟⲉⲓⲧ, ⲛ̄ϩⲙⲟⲩ · ⲉⲡⲉⲓⲇⲏ ⲡⲉϩⲙⲟⲩ ϫⲟⲕⲣ̄ · ϫⲉⲉⲣⲉⲛⲉⲧⲛⲟⲓ̈ ⲧⲏⲣⲟⲩ ⲁⲩⲱ ⲛⲉⲧⲉⲟⲩⲛ̄ϩⲏⲧ ⲙ̄ⲙⲟⲟⲩ · ⲛⲁϯϩⲧⲏⲩ, ⲉⲡⲉⲛⲧⲁϥϣⲱⲡⲉ ⲙ̄ⲙⲟⲥ · ⲙ̄ⲡⲱⲣ ϭⲉ ⲉⲕⲧⲟ ⲉⲡⲁϩⲟⲩ ⲛ̄ⲑⲉ ⲛⲧⲉⲧⲙ̄ⲙⲁⲩ · ⲛ̄ⲧⲉϯⲟⲥⲉ ⲙ̄ⲡⲉⲛⲧⲁⲣϩⲓⲧⲟⲟⲧⲉ, ⲉⲣⲟϥ ·

Paragraph 04
----------
ⲙⲏ ⲅⲁⲣ ⲧⲉⲡⲉⲓⲑⲉ, ⲏ ⲧⲉⲟⲩϣⲱ ⲉⲧⲣⲉⲩϥⲱⲧⲉ ⲉⲃⲟⲗ ⲙ̄ⲡⲟⲩⲣⲁⲛ ϩⲙ̄ⲡϫⲱⲱⲙⲉ ⲙ̄ⲡⲱⲛϩ̄ ⲙⲛ̄ⲛ̄ⲥⲁⲧⲣⲉⲩⲥⲁϩⲣϥ̄ · ⲏ ⲙⲛ̄ⲛ̄ⲥⲁⲧⲣⲉⲩϫⲓⲏⲡⲉ ⲙ̄ⲙⲟ ⲙⲛ̄ⲛⲉⲧⲟⲩⲁⲁⲃ · ⲁⲩⲱ ⲛ̄ⲥⲉⲟⲡⲉ ⲉⲧⲉⲥⲧⲣⲁⲧⲉⲓⲁ ⲛ̄ⲧⲡⲉ · ⲁⲩⲱ ⲉⲁⲩϫⲓϩⲱⲛ ⲙ̄ⲙⲟ ϩⲛ̄ⲟⲩⲡⲓⲥⲧⲓⲥ, ⲉⲁⲣⲥⲟⲩⲛ̄ⲡϫⲟⲉⲓⲥ ·

Paragraph 05
-----------
ⲧⲱⲕ ϭⲉ ⲛ̄ϩⲏⲧ (ⲩ̄ⲡ̄ⲇ̄) ⲙ̄ⲡⲣ̄ⲕⲟⲧⲉ ⲉⲡⲁϩⲟⲩ, ϩⲛ̄ⲟⲩⲙⲛ̄ⲧϭⲱⲃ · ϫⲉⲁⲩϫⲟⲟⲥ ϫⲉϣⲁⲣⲉⲡⲣⲱⲙⲉ ⲉⲧⲟⲩⲉϣⲡⲱⲣϫ̄ ⲉⲛⲉϥϣⲃⲉⲉⲣ ϣⲓⲛⲉ ⲛ̄ⲥⲁⲟⲩⲗⲟⲓ̈ϭⲉ.

Paragraph 06
----------
ⲟⲩⲧⲉ ⲙ̄ⲡⲣ̄ⲣ̄ⲑⲉ ⲛ̄ⲛⲉⲛⲧⲁⲩϩⲉ ⲉϫⲛ̄ⲧⲡⲉⲧⲣⲁ · ⲁⲩⲱ ⲛ̄ⲧⲉⲩⲛⲟⲩ, ⲁⲩϯⲟⲩⲱ ϫⲉⲙⲛ̄ϩⲁϩⲁ ⲛ̄ⲕⲁϩ ϩⲁⲣⲟⲟⲩ · ⲡⲣⲏ ⲇⲉ ⲛ̄ⲧⲉⲣⲉϥϣⲁ · ⲁⲩⲣ̄ⲕⲁⲩⲙⲁ · ⲁⲩⲱ ⲉⲃⲟⲗ ϫⲉⲙⲛ̄ⲛⲟⲩⲛⲉ ⲙ̄ⲙⲟⲟⲩ, ⲟⲩⲧⲉ ⲁⲧⲃⲉⲥ, ⲁⲩϣⲟⲟⲩⲉ · ⲉⲧⲉⲡⲁⲓ̈ ⲡⲉ ϫⲉϣⲁⲩⲡⲓⲥⲧⲉⲩⲉ, ⲛ̄ⲧⲉⲩⲛⲟⲩ, ⲡⲣⲟⲥⲟⲩⲟⲩⲟⲉⲓϣ · ϩⲛ̄ⲟⲩⲟⲩⲟⲉⲓϣ ⲇⲉ ⲙ̄ⲡⲉⲓⲣⲁⲥⲙⲟⲥ ϣⲁⲩⲕⲟⲧⲟⲩ ⲉⲃⲟⲗ ⲛ̄ⲑⲉ ⲉⲛⲧⲁⲡϫⲟⲉⲓⲥ ϫⲟⲟⲥ :
	
Paragraph 07
----------
ⲁⲗⲗⲁ ⲁⲙⲁϩⲧⲉ ⲙ̄ⲡⲡⲉⲧⲛⲁⲛⲟⲩϥ · ⲁⲩⲱ ⲛ̄ⲧⲉⲣⲟⲉⲓⲥ ⲛ̄ⲑⲉ ⲛ̄ⲛⲉⲛⲧⲁⲩϩⲉ ⲉϫⲙ̄ⲡⲕⲁϩ ⲉⲧⲛⲁⲛⲟⲩϥ ⲁⲩⲕⲁⲣⲡⲟⲥ ϩⲛ̄ⲟⲩϩⲩⲡⲟⲙⲟⲛⲏ ⲛ̄ϣⲉ ⲛ̄ⲕⲱⲃ :

Chapter 04
========
	
Paragraph 01
----------
ⲉϣⲱⲡⲉ ⲅⲁⲣ ⲉⲣϣⲁⲛⲕⲧⲟ ⲉⲡⲁϩⲟⲩ · ⲟⲩⲛ̄ϩⲁϩ ⲛⲁⲣⲁϣⲉ ⲙ̄ⲙⲟ · ⲁⲩⲱ ⲛ̄ⲥⲉⲥⲱⲃⲉ ⲛ̄ⲥⲱ ϩⲛ̄ⲛⲉⲧⲙⲟⲥⲧⲉ ⲙ̄ⲙⲟ · ⲁⲩⲱ ⲟⲛ ⲟⲩⲛ̄ⲟⲩⲙⲏⲏϣⲉ ⲛⲁⲗⲩⲡⲉⲓ ⲁⲩⲱ ⲛ̄ⲥⲉⲙ̄ⲕⲁϩ ⲛ̄ϩⲏⲧⲛ̄ ⲉϩⲛ̄ⲛⲉⲧⲣ̄ϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ · ⲛⲁⲓ̈ ⲉⲧⲟⲩⲉϣⲡⲟⲩⲧⲁⲓ̈ⲟ · ⲙⲛ̄ⲡⲟⲩⲥⲙⲓ(ⲩ̄ⲡ̄ⲉ̄)ⲛⲉ. ⲁⲩⲱ ⲡⲟⲩⲥⲟⲟϩⲉ ·

Paragraph 02
----------
ⲧⲁⲓ̈ ⲅⲁⲣ ⲧⲉ ⲑⲉ ⲉⲛⲧⲁⲡϫⲟⲉⲓⲥ ϫⲟⲟⲥ ϫⲉⲛⲓⲙ ⲉⲃⲟⲗ ⲛ̄ϩⲏⲧⲧⲏⲩⲧⲛ̄ ⲉϥⲟⲩⲱϣ ⲉⲕⲱⲧ ⲛ̄ⲟⲩⲡⲩⲣⲅⲟⲥ · ⲙⲏ ⲛϥ̄ⲛⲁϩⲙⲟⲟⲥ ⲁⲛ ⲛ̄ϣⲟⲣⲡ̄ ⲛϥ̄ϥⲓⲡⲱⲡ ⲛ̄ⲧⲉϥⲇⲁⲡⲁⲛⲏ ϫⲉⲛⲉⲟⲩⲛ̄ⲧⲁϥ ⲉϫⲟⲕϥ̄ ⲉⲃⲟⲗ · ϫⲉⲕⲁⲥ ⲉⲛⲉⲛϥⲥⲙⲛ̄ⲥⲛ̄ⲧⲉ ⲛϥ̄ⲧⲙ̄ϭⲙ̄ϭⲟⲙ ⲉϫⲟⲕϥ̄ ⲉⲃⲟⲗ · ⲛ̄ⲧⲉⲟⲩⲟⲛ ⲛⲓⲙ ⲉⲧⲛⲁⲩ ⲉⲣⲟϥ ⲥⲱⲃⲉ ⲛ̄ⲥⲱϥ ⲉⲩϫⲱ ⲙ̄ⲙⲟⲥ ϫⲉⲁⲡⲓⲣⲱⲙⲉ ⲁⲣⲭⲉⲓ ⲛ̄ⲕⲱⲧ. ⲙ̄ⲡϥ̄ⲉϣϭⲙ̄ϭⲟⲙ ⲉϫⲟⲕϥ̄ ⲉⲃⲟⲗ · 

Paragraph 03
----------
ⲕⲁⲓ ⲅⲁⲣ ⲉⲣⲉⲡϫⲟⲉⲓⲥ ⲓ̄ⲥ̄ ⲡⲉⲭ̄ⲥ̄ ⲧⲥⲁⲃⲟ ⲙ̄ⲙⲟⲛ ⲁⲛ ⲉⲕⲉⲧⲡⲩⲣⲅⲟⲥ · ⲁⲗⲗⲁ ⲉϥⲧⲥⲁⲃⲟ ⲙ̄ⲙⲟⲛ ⲉⲧⲣⲉⲛⲥⲟⲟⲩⲧⲛ̄ ⲛ̄ⲧⲉⲛϩⲓⲏ ⲙⲛ̄ⲡⲉⲛϩⲏⲧ ⲉϩⲣⲁⲓ̈ ⲉⲧⲡⲉ · ⲛ̄ⲑⲉ ⲟⲛ ⲉⲛⲧⲁϥϫⲟⲟⲥ ϫⲉⲙⲉⲣⲉⲗⲁⲁⲩ ⲧⲁⲗⲉⲧⲟⲟⲧϥ̄ ⲉϫⲛ̄ⲟⲩϩⲃ̄ⲃⲉ ⲉϥϭⲱϣⲧ̄ ⲉⲡⲁϩⲟⲩ, ⲛϥ̄ⲥⲟⲟⲩⲧⲛ̄ ⲛ̄ⲧⲙⲛ̄ⲧⲉⲣⲟ ⲙ̄ⲡⲛⲟⲩⲧⲉ · ⲉⲧⲉⲡⲉⲓ̈ϣⲁϫⲉ ⲟⲛ ⲡⲉ · ⲉϥⲧⲁⲙⲟ ⲙ̄ⲙⲟⲛ ⲉⲧⲙ̄ⲧⲣⲉⲛⲕⲧⲟⲛ ⲉⲡⲁϩⲟⲩ, ϩⲛ̄ⲧⲉⲛϩⲩⲡⲟⲙⲟⲛⲏ · 

Paragraph 04
----------
ⲉⲧⲃⲉⲡⲁⲓ̈ ⲙ̄ⲡⲣ̄ⲧⲣⲉⲛϣⲱⲡⲉ ⲛ̄ⲁⲑⲏⲧ · ⲁⲗⲗⲁ ⲉⲓⲙⲉ ϫⲉⲟⲩ ⲡⲉ ⲡⲟⲩϣⲱ ⲙ̄ⲡϫⲟⲉⲓⲥ · (ⲩ̄ⲡ̄ⲋ̄) ⲁⲩⲱ ⲛ̄ⲧⲉⲙⲉⲥⲧⲉⲡ̄ⲡⲉⲑⲟⲟⲩ, ⲉⲧⲉⲡϩⲏⲧ ⲡⲉ ⲙ̄ⲙⲛ̄ⲧϣⲙ̄ⲙⲟ · ⲛ̄ⲧⲉⲙⲉⲣⲉⲡ̄ⲡⲉⲧⲛⲁⲛⲟⲩϥ. ⲉⲧⲉⲑⲩⲡⲟⲙⲟⲛⲏ ⲧⲉ ⲉⲧϫⲏⲕ ⲉⲃⲟⲗ · ⲛ̄ⲑⲉ ⲉⲛⲧⲁⲩϫⲟⲟⲥ ϫⲉⲑⲩⲡⲟⲙⲟⲛⲏ ⲇⲉ. ⲙⲁⲣⲉⲥϣⲱⲡⲉ ⲉⲟⲩⲛ̄ⲧⲁⲥ ⲙ̄ⲙⲁⲩ, ⲛ̄ⲟⲩϩⲱⲃ ⲛ̄ⲧⲉⲗⲉⲓⲟⲛ ·

Chapter 05
========

Paragraph 01
----------
ⲕⲁⲓ ⲅⲁⲣ ⲉⲓ̈ϥⲓⲣⲟⲟⲩϣ ϩⲁⲣⲟ ⲛ̄ⲧⲉⲓ̈ϩⲉ, ⲁⲩⲱ ⲉⲓ̈ⲥⲩⲙⲃⲟⲩⲗⲉⲩⲉ ⲛⲉ ⲉⲧⲙ̄ⲉⲅⲕⲁⲕⲉⲓ ϩⲛ̄ⲟⲩⲑⲗⲓⲯⲓⲥ ⲧⲁⲓ̈ ⲉⲧⲉⲣⲉⲧⲉⲛⲡⲣⲟⲕⲟⲡⲏ ϣⲟⲟⲡ ⲉⲃⲟⲗ ⲛ̄ϩⲏⲧⲥ̄ · ⲁϥϫⲟⲟⲥ ⲅⲁⲣ ϫⲉⲉⲣⲉⲡⲉⲛⲟⲩϫⲁⲓ̈, ϩⲛ̄ⲟⲩⲟⲩⲟⲉⲓϣ ⲛ̄ⲑⲗⲓⲯⲓⲥ · 

Paragraph 02
-----------
ⲉⲩϣⲁⲛⲥⲟϣⲉ ⲅⲁⲣ ⲁⲩⲱ ⲛ̄ⲧⲉϥⲓ ⲉⲣⲟ ⲛ̄ⲑⲉ ⲙ̄ⲡϫⲟⲉⲓⲥ, ⲉⲛⲧⲁϥϥⲓ ⲉⲣⲟϥ ⲉⲩⲥⲱϣ ⲙ̄ⲙⲟϥ ⲁⲩⲱ ⲉⲩⲛⲟϭⲛⲉϭ, ⲙ̄ⲙⲟϥ. ⲉⲣⲁϫⲓⲕⲉⲧⲁⲉⲓⲟ ⲛ̄ϩⲟⲩⲟ · ⲁⲩⲱ ⲛ̄ⲧⲉϫⲓⲉⲟⲟⲩ, ⲉⲃⲟⲗ ϩⲓⲧⲙ̄ⲡⲛⲟⲩⲧⲉ ⲙⲛ̄ⲛ̄ⲣⲱⲙⲉ ·

Paragraph 03
-----------
ⲛ̄ⲑⲉ ⲟⲛ ⲉⲛⲧⲁϥϫⲟⲟⲥ ϩⲛ̄ⲧⲉϥⲧⲁⲡⲣⲟ ⲙ̄ⲙⲉ ϫⲉⲥⲙⲟⲩ, ⲉⲛⲉⲧⲥⲁϩⲟⲩ, ⲙ̄ⲙⲱⲧⲛ̄ · ϣⲗⲏⲗ ⲉϫⲛ̄ⲛⲉⲧⲡⲏⲧ ⲛ̄ⲥⲁⲧⲏⲩⲧⲛ̄ · ⲁⲩⲱ ϫⲉⲡⲉⲧⲛⲁⲣⲁϩⲧⲕ̄ ⲉϫⲛ̄ⲧⲉⲕⲟⲩⲟⲟϭⲉ. ⲕⲧⲟ ⲉⲣⲟϥ ⲛ̄ⲧⲉⲕⲕⲉⲟⲩⲉⲓ ·

Paragraph 04
-----------
(ⲩ̄ⲡ̄ⲍ̄) ⲁⲩⲱ ⲟⲛ ⲛⲁⲙⲉ ⲉⲓ̈ⲙⲟⲕϩ̄ ⲛ̄ϩⲏⲧ ⲉⲧⲃⲏⲏⲧⲉ · ⲉⲓ̈ⲟⲩⲱϣ ⲁⲛ ⲉⲧⲣⲉϯⲟⲥⲉ ⲛ̄ⲧⲟⲩⲯⲩⲭⲏ ⲉⲧⲉⲙ̄ⲡⲕⲟⲥⲙⲟⲥ ⲧⲏⲣϥ̄ ⲙ̄ⲡϣⲁ ⲙ̄ⲙⲟⲥ ⲁⲛ · ⲁⲩⲱ ⲉⲧⲙ̄ⲧⲣⲉϭⲱⲧⲡ̄ ϩⲏⲧⲟⲩ ⲛ̄ϩⲉⲛϣⲁϫⲉ ⲛ̄ⲣⲱⲙⲉ. ⲏ ⲛ̄ⲥⲉⲧⲁⲕⲟ ⲙ̄ⲡⲟⲩϩⲏⲧ ⲉⲧⲛⲁⲛⲟⲩϥ ϩⲙ̄ⲡⲧⲣⲉⲩϭⲛ̄ⲁⲫⲟⲣⲙⲏ ⲛ̄ϩⲉⲛϣⲁϫⲉ ⲉⲙⲛ̄ϩⲏⲩ ⲛ̄ϩⲏⲧⲟⲩ. ⲛ̄ⲑⲉ ⲉⲧⲥⲏϩ ϫⲉϣⲁⲣⲉⲛⲓϣⲁϫⲉ ⲉⲑⲟⲟⲩ, ⲧⲁⲕⲉⲛⲓϩⲏⲧ ⲉⲧⲛⲁⲛⲟⲩⲟⲩ · 

Paragraph 05
----------
ⲛⲁⲓ̈ ⲅⲁⲣ ϩⲉⲛϣⲟⲉⲓϣ ⲛⲉ, ⲁⲩⲱ ϩⲉⲛⲗⲁⲁⲩ ⲛⲉ ⲛ̄ⲛⲁϩⲣⲛ̄ⲛⲉⲧⲙⲉ ⲙ̄ⲡⲛⲟⲩⲧⲉ ⲙⲛ̄ⲡⲉϥⲭ̄ⲥ̄ · ⲡⲁⲓ̈ ⲉⲩⲥⲁϩⲟⲩ ⲙ̄ⲙⲟϥ. ⲉⲙⲡⲥⲁϩⲟⲩ · ⲉϥϣⲡ̄ϩⲓⲥⲉ, ⲛⲉϥⲛⲟϭⲥ̄ ⲁⲛ · ⲡⲉ ·

Paragraph 06
----------
ⲁⲛⲟⲛ ϩⲱⲱⲛ ⲡⲉⲧⲉϣϣⲉ ⲉⲣⲟⲛ ⲡⲉ ⲉⲧⲣⲉⲛⲧⲛ̄ⲧⲱⲛⲛ̄ ⲉⲣⲟϥ. ⲡⲁⲓ̈ ⲉⲛⲧⲁϥⲕⲱ ⲛⲁⲛ ⲛ̄ⲟⲩⲥⲙⲟⲧ ϫⲉⲕⲁⲥ ⲉⲛⲉⲟⲩⲁϩⲛ̄ ⲛ̄ⲥⲁⲛⲉϥϩⲓⲟⲟⲩⲉ · ϫⲉⲉⲛⲉϣⲱⲡⲉ ⲛⲙ̄ⲙⲁϥ ⲛ̄ⲥⲩⲛⲕⲗⲏⲣⲟⲛⲟⲙⲟⲥ · ⲁⲩⲱ ⲛ̄ⲥⲩⲙⲙⲉⲧⲟⲭⲟⲥ ϩⲛ̄ⲧⲙⲛ̄ⲧⲉⲣⲟ ⲛ̄ⲙ̄ⲡⲏⲩⲉ :

Chapter 06
========

Paragraph 01
----------
ⲉⲧⲃⲉⲡⲁⲓ̈ ⲁⲅⲱⲛⲓⲍⲉ ⲉⲣⲟ ⲉⲙⲡⲁⲧϥ̄ⲉⲓ ⲛ̄ϭⲓⲟⲩⲕⲁⲓⲣⲟⲥ ⲉⲡⲟⲩⲁ ⲡⲟⲩⲁ ⲛⲁⲡⲱϩ ⲙ̄ⲡⲉϥϩⲏⲧ ⲛ̄ϩⲏⲧϥ̄ ϫⲉⲉⲧⲃⲉⲟⲩ ⲅⲁⲣ ⲛⲉⲓ̈ⲟⲩⲁϣⲟⲩ, ⲁⲛ, ⲡⲉ (ⲩ̄ⲡ̄ⲏ̄) ⲉⲩϯⲥⲃⲱ ⲛⲁⲓ̈ · ⲁⲩⲱ ⲁⲡⲁϩⲏⲧ ⲣⲓⲕⲉ ⲉⲃⲟⲗ ⲛ̄ⲛⲉϫⲡⲓⲟ · 

Paragraph 02
----------
ⲉⲣⲉⲓⲣⲉ ⲙ̄ⲡⲙⲉⲉⲩⲉ ⲙ̄ⲡⲉⲛⲧⲁⲩϫⲟⲟϥ ⲉⲧⲃⲉⲛⲉⲧⲟⲩⲁⲁⲃ ϫⲉⲁⲩⲛⲁⲩ ⲉⲛⲉⲣⲏⲧ ⲉⲧϩⲛ̄ⲧⲙⲛ̄ⲧⲉⲣⲟ ⲙ̄ⲡⲛⲟⲩⲧⲉ · ⲁⲩϩⲟⲙⲟⲗⲟⲅⲉⲓ ϫⲉⲁⲛⲟⲛ ϩⲉⲛϣⲙ̄ⲙⲟ, ⲁⲩⲱ ⲁⲛⲟⲛ ϩⲉⲛⲣⲙ̄ⲛ̄ϭⲟⲓ̈ⲗⲉ ϩⲓϫⲙ̄ⲡⲕⲁϩ

Paragraph 03
----------
ⲛⲉⲧϫⲱ ⲅⲁⲣ ⲛ̄ⲛⲁⲓ̈ ⲛ̄ⲧⲉⲓ̈ϩⲉ · ⲉⲩⲟⲩⲱⲛϩ̄ ⲙ̄ⲙⲟⲟⲩ ⲉⲃⲟⲗ ϫⲉⲉⲩϣⲓⲛⲉ ⲛ̄ⲥⲁⲟⲩⲡⲟⲗⲓⲥ · ⲉⲛⲉⲩⲣ̄ⲡⲙⲉⲉⲩⲉ ⲇⲉ ⲛ̄ⲧⲉⲛⲧⲁⲩⲉⲓ ⲉⲃⲟⲗ ⲛ̄ϩⲏⲧⲥ̄. ⲛⲉⲁⲩⲣ̄ⲧⲉ ⲡⲉ ⲛ̄ⲕⲟⲧⲟⲩ ⲉⲣⲟⲥ. ⲧⲉⲛⲟⲩ ⲇⲉ ⲉⲩⲟⲩⲉϣⲧⲉⲧⲥⲟⲧⲡ̄ ⲉⲧⲉⲧⲁⲧⲡⲉⲧⲉ · ⲉⲧⲃⲉⲡⲁⲓ̈ ⲙ̄ⲡⲛⲟⲩⲧⲉ ϯϣⲓⲡⲉ ⲛⲁⲩ ⲁⲛ ⲉⲧⲣⲉⲩⲉⲡⲓⲕⲁⲗⲉⲓ ⲙ̄ⲙⲟϥ ⲛ̄ⲛⲟⲩⲧⲉ ⲉϫⲱⲟⲩ. ⲁϥⲥⲟⲃⲧⲉ ⲅⲁⲣ ⲛⲁⲩ ⲛ̄ⲟⲩⲡⲟⲗⲓⲥ ·

Paragraph 04
----------
ⲛ̄ⲧⲟ ⲛ̄ϩⲱⲱⲧⲉ ⲉⲣⲉⲉⲓⲣⲉ ⲙ̄ⲡⲙⲉⲉⲩⲉ ⲛ̄ⲛⲁⲓ̈ · ⲙ̄ⲡⲣ̄ⲕⲧⲟ ⲉⲡⲁϩⲟⲩ ϩⲙ̄ⲡⲟⲩⲉⲣⲏⲧ ⲉⲛⲧⲁⲣⲉⲣⲏⲧ ⲙ̄ⲙⲟϥ · ⲛ̄ⲑⲉ ⲛ̄ⲛⲉⲛⲧⲁⲩϫⲟⲟⲥ ⲉⲧⲃⲏⲏⲧⲟⲩ ϫⲉⲁⲩϩⲓⲱⲛⲉ ⲉⲣⲟⲟⲩ · ⲁⲩⲟⲩⲁⲥⲧⲟⲩ · ⲁⲩⲙⲟⲩ ϩⲛ̄ⲟⲩϩⲱⲧⲃ̄ ⲛ̄ⲥⲏϥⲉ · ⲁⲩϩⲁⲧⲟⲩ, ⲙ̄ⲡⲟⲩϣⲱⲡ ⲉⲣⲟⲟⲩ ⲙ̄ⲡⲥⲱⲧⲉ ⲙ̄ⲡⲉⲩⲥⲱⲙⲁ · ϫⲉⲉⲩⲉϫⲓ ⲛⲧⲁⲛⲁⲥⲧⲁⲥⲓⲥ ⲉⲧⲥⲟ(ⲩ̄ⲡ̄ⲑ̄)ⲧⲡ̄ ·

Paragraph 05
----------
ⲟⲩ ⲇⲉ ⲡⲉ ϫⲉⲙ̄ⲡⲟⲩϣⲱⲡ ⲉⲣⲟⲟⲩ ⲙ̄ⲡⲥⲱⲧⲉ ⲙ̄ⲡⲉⲩⲥⲱⲙⲁ · ⲉⲓⲙⲏⲧⲓ ϫⲉⲙ̄ⲡⲟⲩⲟⲩⲱϣ ⲉⲕⲟⲧⲟⲩ ⲉⲛⲉϩⲃⲏⲩⲉ ⲙ̄ⲙⲛ̄ⲧⲕⲟⲥⲙⲓⲕⲟⲛ · ⲁⲗⲗⲁ ⲉⲩⲟⲩⲱϣ ⲉⲡⲱⲱⲛⲉ ⲉⲃⲟⲗ. ⲉⲧⲣⲉⲩϣⲱⲡⲉ ⲙⲛ̄ⲡⲛⲟⲩⲧⲉ ·

Paragraph 06
----------
ⲡϫⲟⲉⲓⲥ ⲉϥⲉϯϭⲟⲙ ⲛⲉ ⲁⲩⲱ ⲛϥ̄ⲧⲁϫⲣⲉⲧⲏⲩⲧⲛ̄ ϩⲛ̄ϩⲱⲃ ⲛⲓⲙ ⲉⲛⲁⲛⲟⲩϥ. ⲉⲧⲣⲉⲣ̄ϩⲟⲩⲟ ϩⲙ̄ⲡϩⲱⲃ ⲙ̄ⲡϫⲟⲉⲓⲥ ⲛ̄ⲟⲩⲟⲉⲓϣ ⲛⲓⲙ · ⲉⲣⲥⲟⲟⲩⲛ ϫⲉⲡⲟⲩϩⲓⲥⲉ ϣⲟⲩⲉⲓⲧ ⲁⲛ ϩⲙ̄ⲡϫⲟⲉⲓⲥ :

