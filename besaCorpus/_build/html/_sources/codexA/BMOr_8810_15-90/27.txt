
--------------------------------------------------------------------------
27. *To the Brethren on Maintaining Unity*
--------------------------------------------------------------------------
ⲃⲏⲥⲁ ⲡⲉⲓⲉⲗⲁⲭⲓⲥⲧⲟⲥ ⲡⲉⲧⲥϩⲁⲓ̈ ⲛ̄ⲛⲉϥⲙⲉⲣⲁⲧⲉ ⲛ̄ⲥⲛⲏⲩ ϩⲙ̄ⲡϫⲟⲉⲓⲥ ·

Chapter 01
========

Paragraph 01
-------
ⲉⲓ̈ϣⲁⲛϫⲟⲟⲥ ϫⲉⲭⲁⲓⲣⲉ. ⲧⲉⲛⲟⲩ ⲣⲱ ⲉϥⲧⲱⲛ ⲡⲣⲁϣⲉ ϫⲉⲁⲡⲥⲟⲗⲥⲗ̄ ϩⲱⲡ ⲉⲛⲃⲁⲗ ⲛ̄ⲛⲉⲧⲟⲩⲉϣⲡⲉⲩⲟⲩϫⲁⲓ̈ · ⲁⲩⲱ ⲉⲧⲙⲟⲕϩ̄ ⲛ̄ϩⲏⲧ ⲉϫⲙ̄ⲡⲉⲛⲧⲁⲕⲟ · ⲉⲃⲟⲗ ϫⲉⲟⲩⲛ̄ϩⲟⲉⲓⲛⲉ ⲛ̄ϩⲏⲧⲛ̄ ⲁⲩϣⲱⲡⲉ ⲉⲩⲧⲛ̄ⲧⲱⲛ ⲉⲡⲁⲥⲉⲃⲏⲥ ⲉⲧⲉⲙⲛ̄ⲧϥ̄ ⲣⲁϣⲉ ⲙ̄ⲙⲁⲩ · ⲁⲩⲱ ⲛ̄ⲑⲉ ⲙ̄ⲡⲗⲁⲟⲥ ⲉⲧⲉⲙⲛ̄ⲥⲟⲟⲩⲛ ⲛ̄ϩⲏⲧϥ̄ · ⲉⲃⲟⲗ ϫⲉⲁⲩⲟⲩⲁϩⲟⲩ ⲛ̄ⲥⲁⲡⲇⲓⲁⲃⲟⲗⲟⲥ ⲡⲉⲛⲧⲁϥⲧⲁⲕⲟ ⲛ̄ⲧⲟⲓⲕⲟⲩⲙⲉⲛⲏ ϩⲛ̄ⲛⲉϥⲛⲟⲃⲉ · ⲛ̄ⲑⲉ ⲉⲛⲧⲁϥϫⲟⲟⲥ ϫⲉⲁϩⲟⲉⲓⲛⲉ ⲅⲁⲣ ϫⲓⲛⲧⲉⲛⲟⲩ, ⲟⲩⲁϩⲟⲩ ϩⲓⲡⲁϩⲟⲩ ⲙ̄ⲡⲥⲁⲧⲁⲛⲁⲥ ·

Paragraph 02
-------
ⲁⲩⲱ ⲁⲩⲕⲱ ⲛ̄ⲥⲱⲟⲩ ⲙ̄ⲡⲛⲟⲙⲟⲥ ⲙ̄ⲡⲛⲟⲩⲧⲉ · ⲁⲩⲟⲩⲁϩⲟⲩ ⲛ̄ⲥⲁⲡⲉⲩϩⲏⲧ ⲛ̄ⲕⲁⲕⲉ ⲉⲧⲟ ⲛ̄ϩⲃⲁ ⲙⲛ̄ⲡⲉⲩⲥⲟⲟⲩⲛ ⲛ̄ⲛⲟⲩϫ ⲉⲧⲟ ⲛ̄ⲕⲙⲏⲙⲉ · ⲙⲛ̄ⲧⲉⲩⲙⲛ̄ⲧⲥⲁⲃⲉ ⲛⲁⲩ ⲙⲁⲩⲁⲁⲩ ⲧⲁⲓ̈ ⲉⲛⲧⲁⲛⲉⲧⲛⲟⲓ̈ ϣⲟⲗⲥ̄ ⲉⲃⲟⲗ ·

Paragraph 03
-------
ⲉⲁⲩϫⲟⲟⲥ ϫⲉⲟⲩⲟⲓ̈ ⲛ̄ⲛⲉⲧⲟ ⲛ̄ⲥⲁⲃⲉ ⲛⲁⲩ ⲙⲁ<ⲩ>ⲁⲁⲩ. ⲁⲩⲱ ⲛ̄ⲣⲙ̄ⲛ̄ϩⲏⲧ ⲙ̄ⲡⲉⲩⲙ̄ⲧⲟ ⲉⲃⲟⲗ · ⲟⲩⲟⲓ̈ ⲛ̄ⲛⲉⲧⲱⲡ ⲙ̄ⲡⲕⲁⲕⲉ. ⲛ̄ⲟⲩⲟⲉⲓⲛ · ⲁⲩⲱ ⲡⲟⲩⲟⲉⲓⲛ ⲛ̄ⲕⲁⲕⲉ · ⲛⲉⲧϫⲱ ⲙ̄ⲙⲟⲥ ϫⲉⲡⲉⲧⲥⲁϣⲉ ϩⲟⲗϭ̄ · ⲁⲩⲱ ⲡⲉⲧϩⲟⲗϭ̄ ⲥⲁϣⲉ · 

Paragraph 04
-------
ⲡⲁⲡⲟⲥⲧⲟⲗⲟⲥ ⲇⲉ ⲟⲛ ϫⲱ ⲙ̄ⲙⲟⲥ ϫⲉⲁⲡⲉⲩϩⲏⲧ ⲛ̄ⲁⲧⲥⲃⲱ ⲣ̄ⲕⲁⲕⲉ ⲉⲣⲟⲟⲩ ⲉⲩϫⲱ ⲙ̄ⲙⲟⲥ ϫⲉⲁⲛⲟⲛ ϩⲉⲛⲥⲁⲃⲉ. ⲁⲩⲣ̄ⲥⲟϭ, ⲉⲛⲥⲉⲛⲟⲓ̈ ⲁⲛ ⲛ̄ⲛⲉⲧⲟⲩϫⲱ ⲙ̄ⲙⲟⲟⲩ · ⲟⲩⲇⲉ ϫⲉⲉⲩⲧⲁϫⲣⲏⲩ ⲉϫⲛ̄ⲟⲩ ·

Paragraph 05
-------
ⲉϥⲟⲩⲱⲛϩ̄ ⲇⲉ ⲟⲛ ⲉⲃⲟⲗ ⲙ̄ⲡⲥⲱϣ · ⲙⲛ̄ⲧⲙⲛ̄ⲧϭⲁⲓ̈ⲉ ⲛ̄ⲛⲁⲓ̈ ⲛ̄ⲧⲉⲓ̈ⲙⲓⲛⲉ ⲙⲛ̄ⲧⲉⲩⲙⲛ̄ⲧⲣⲉϥⲕⲁϩⲧⲏⲩ ⲉⲣⲟⲟⲩ ⲙⲁⲩⲁⲁⲩ · ϣⲁϥϫⲟⲟⲥ ϫⲉⲉⲃⲟⲗ ϫⲉⲙ̄ⲡⲟⲩⲇⲟⲕⲓⲙⲁⲍⲉ ⲙ̄ⲡⲛⲟ<ⲩ>ⲧⲉ ⲉⲕⲁⲁϥ ⲛⲁⲩ ϩⲛ̄ⲟⲩⲥⲟⲟⲩⲛ. ⲁⲡⲛⲟⲩⲧⲉ ⲧⲁⲁⲩ ⲉϩⲣⲁⲓ̈ ⲉⲩϩⲏⲧ ⲛ̄ϫⲟⲟⲩⲧ. ⲉⲉⲓⲣⲉ ⲛ̄ⲛⲉⲧⲉⲙⲉϣϣⲉ · ⲉⲩϫⲏⲕ ⲉⲃⲟⲗ ⲛ̄ϫⲓ ⲛϭⲟⲛⲥ̄ ⲛⲓⲙ · ϩⲓⲕⲁⲕⲓⲁ · ϩⲓⲡⲟⲛⲏⲣⲓⲁ · ϩⲓⲙⲁⲓ̈ⲧⲟ ⲛ̄ϩⲟⲩⲟ · ⲉⲩⲙⲉϩ ⲛ̄ⲗⲁ · ϩⲓϩⲱⲧⲃ̄ · ϩⲓϯⲧⲱⲛ · ϩⲓⲕⲣⲟϥ · ϩⲓϩⲏⲧ ⲉϥϩⲟⲟⲩ. ⲛ̄ⲣⲉϥⲕⲁⲥⲕⲥ̄ · ⲛ̄ⲣⲉϥⲕⲁⲧⲁⲗⲁⲗⲉⲓ · ⲙ̄ⲙⲁⲥⲧ̄ⲛ̄ⲟⲩⲧⲉ · ⲛ̄ⲣⲉϥⲥⲱϣ · ⲛ̄ϫⲁⲥⲓϩⲏⲧ · ⲛ̄ⲃⲁⲃⲉⲣⲱⲙⲉ · ⲛ̄ⲣⲉϥⲕⲱⲧⲉ ⲛ̄ⲥⲁⲡⲡⲉⲑⲟⲟⲩ · ⲉⲛⲥⲉⲥⲱⲧⲙ̄ ⲁⲛ ⲛ̄ⲥⲁⲛⲉⲩⲉⲓⲟⲧⲉ · ⲛ̄ⲁⲑⲏⲧ · ⲛ̄ⲁⲧⲛⲁϩⲧⲉ · ⲛ̄ⲟⲩⲁϩⲓϩⲏⲧ ⲛ̄ⲁⲧⲛⲁ · ⲛⲁⲓ̈ ⲉⲧⲥⲟⲟⲩⲛ ⲙ̄ⲡⲇⲓⲕⲁⲓⲱⲙⲁ ⲙ̄ⲡⲛⲟⲩⲧⲉ · ϫⲉⲛⲉⲧⲉⲓⲣⲉ ⲛ̄ⲛⲁⲓ̈ · ⲥⲉⲙ̄ⲡϣⲁ ⲙ̄ⲡ<ⲙ>ⲟⲩ · ⲟⲩ ⲙⲟⲛⲟⲛ ⲥⲉⲉⲓⲣⲉ ⲙ̄ⲙⲟⲟⲩ. ⲁⲗⲗⲁ ⲥⲉⲥⲩⲛⲉⲩⲇⲟⲕⲉⲓ ⲟⲛ ⲙⲛ̄ⲛⲉⲧⲉⲓⲣⲉ ⲙ̄ⲙⲟⲟⲩ :
	
Paragraph 06
-------
ϩⲙ̄ⲡⲁⲓ̈ ⲇⲉ ⲟⲛ ⲛ̄ⲧⲁⲩϫⲟⲟⲥ ϫⲉϩⲉⲛⲕⲁⲕⲉ ⲇⲉ ⲛⲉ ⲛⲉϩⲓⲟⲟⲩⲉ ⲛ̄ⲛ̄ⲁⲥⲉⲃⲏⲥ · ⲁⲩⲱ ⲛ̄ⲥⲉⲥⲟⲟⲩⲛ ⲁⲛ ϫⲉⲉⲩϫⲓϫⲣⲟⲡ ⲛ̄ⲁϣ ⲛϩⲉ · ⲁⲩⲱ ϫⲉⲡⲙⲟⲩ ⲛⲁⲧⲱⲙⲧ̄ ⲉⲛⲁⲧⲥⲃⲱ · ⲛⲁⲥⲉⲃⲏⲥ ⲇⲉ ⲛⲁⲙⲟⲩ ϩⲛ̄ϩⲉⲛⲛⲟⲃⲉ · ⲛⲁⲕⲁⲑⲁⲣⲥⲓⲁ ⲛⲁⲧⲱⲗⲙ̄ ⲉⲩⲣⲱⲙⲉ ⲛ̄ⲗⲟⲓⲙⲟⲥ ϩⲛ̄ⲟⲩϩⲟⲟⲩ ⲉϥϩⲟⲟⲩ ⲙⲛ̄ⲟⲩϩⲟⲟⲩ ⲛ̄ⲑⲗⲓⲯⲓⲥ ϣⲁⲛⲧϥ̄ⲱϫⲛ̄ :
	
Chapter 02
========

Paragraph 01
-------
ⲛⲁⲙⲉ ⲕⲁⲧⲁⲡϣⲁϫⲉ ⲙ̄ⲡⲁⲡⲟⲥⲧⲟⲗⲟⲥ ϫⲉϯⲣ̄ϣⲡⲏⲣⲉ ϫⲉⲛ̄ⲧⲉⲓ̈ϩⲉ ϩⲛ̄ⲟⲩϭⲉⲡⲏ ⲧⲉⲧⲛ̄ⲡⲱⲱⲛⲉ ⲛ̄ⲧⲙ̄ⲡⲉⲛⲧⲁϥⲧⲉϩⲙ̄ⲧⲏⲩⲧⲛ̄ ϩⲙ̄ⲡⲉϩⲙⲟⲧ ⲙ̄ⲡⲉⲭ̄ⲥ̄ ⲓ̄ⲥ̄ ⲉⲕⲉⲉⲩⲁⲅⲅⲉⲗⲓⲟⲛ. ⲉⲙⲛ̄ⲕⲉⲟⲩⲁ ϣⲟⲟⲡ · 

Paragraph 02
-------
ⲧⲁⲓ̈ ⲟⲛⲧⲉ ⲑⲉ ⲛ̄ⲛⲁⲓ̈ ϩⲱⲟⲩ ⲧⲉⲛⲟⲩ, ⲉⲩⲡⲱⲱⲛⲉ ⲉⲃⲟⲗ ϩⲙ̄ⲡⲡⲉⲧⲛⲁⲛⲟⲩϥ. ⲉⲡ̄ⲡⲉⲑⲟⲟⲩ. ⲁⲩⲱ ⲉⲃⲟⲗ ϩⲛ̄ⲧⲁⲅⲁⲡⲏ ⲙⲛ̄ϯⲣⲏⲛⲏ · ⲉⲡⲙⲟⲥⲧⲉ ⲙⲛ̄ⲧⲙⲛ̄ⲧϫⲁϫⲉ · ⲁⲩⲱ ⲉⲃⲟⲗ ϩⲙ̄ⲡⲉⲑⲃ̄ⲃⲓⲟ ⲙⲛ̄ⲧⲙⲛ̄ⲧⲥⲧⲙⲏⲧ. ⲉⲩⲙⲛ̄ⲧϫⲁⲥⲓϩⲏⲧ ⲙⲛ̄ⲟⲩⲙⲛ̄ⲧⲁⲧⲥⲱⲧⲙ̄ · ⲁⲩⲱ ⲉⲃⲟⲗ ϩⲛ̄ⲧⲙⲛ̄ⲧⲣⲙ̄ⲣⲁϣ ⲙⲛ̄ⲟⲩⲙⲛ̄ⲧⲣⲉϥϫⲓⲥⲃⲱ · ⲉⲡⲉⲛϣⲟⲧ ⲛ̄ϩⲏⲧ ⲙⲛ̄ⲟⲩⲁⲧⲥⲃⲱ · ⲁⲩⲱ ⲉⲃⲟⲗ ϩⲛ̄ⲧⲙⲉ, ⲙⲛ̄ⲧⲙⲛ̄ⲧⲣⲙ̄ϩⲉ. ⲉⲡϭⲟⲗ ⲙⲛ̄ⲡϫⲓⲟⲩⲉ · ⲁⲩⲱ ⲉⲃⲟⲗ ϩⲙ̄ⲡⲧⲃ̄ⲃⲟ. ⲉⲡϫⲱϩⲙ̄ · ⲁⲩⲱ ⲉⲃⲟⲗ ϩⲛ̄ⲧⲇⲓⲕⲁⲓⲟⲥⲩⲛⲏ ⲧⲏⲣⲥ̄ ⲙ̄ⲡⲛⲟⲩⲧⲉ. ⲉϩⲟⲩⲛ ⲉⲧⲁⲛⲟⲙⲓⲁ · ⲙⲛ̄ⲡⲉⲕⲣⲟϥ · ⲙⲛ̄ⲧⲕⲁⲧⲁⲗⲁⲗⲓⲁ · ⲙⲛ̄ⲡⲕⲁⲥⲕⲥ̄ ⲛ̄ⲑⲉ ⲙ̄ⲡϩⲟϥ. 

Paragraph 03
-------
ⲉⲩⲧⲁⲕⲟ ⲙ̄ⲡϩⲏⲧ ⲛ̄ⲛⲉⲧⲛⲁⲡⲁⲛⲧⲁ ⲉⲣⲟⲟⲩ · ⲁⲩⲁⲡⲁⲧⲁ ⲛ̄ⲛⲉⲧⲛⲏⲩ ⲉϩⲙ̄ⲡⲉⲩϩⲏⲧ ⲉⲧⲉⲓⲛⲉ ⲙ̄ⲙⲟⲟⲩ ϩⲙ̄ⲡⲕⲁⲥⲕⲥ̄ · ⲙⲛ̄ⲧⲕⲁⲧⲁⲗⲁⲗⲓⲁ · ⲉⲩϣⲁϫⲉ ⲛ̄ⲥⲁⲛⲉⲩⲉⲣⲏⲩ · ⲉⲩϫⲱ ⲙ̄ⲡⲉⲧⲉⲛϥ̄ϣⲟⲟⲡ ⲁⲛ · ⲏ ⲛ̄ⲧⲟϥ ⲉϥϣⲟⲟⲡ. ⲉⲙⲡⲟⲩⲟⲛϩϥ̄ ⲉⲃⲟⲗ · ⲉⲁⲩϫⲟⲟϥ ⲙⲉⲛ ⲉϩⲁϩ ⲛ̄ϩⲁϩ ⲛ̄ⲥⲟⲡ ϩⲛ̄ⲟⲩⲙⲛ̄ⲧⲣⲉϥⲧⲱϩ ⲙⲛ̄ⲟⲩⲁⲡⲁⲧⲏ ⲉⲥϣⲟⲩⲉⲓⲧ ⲙⲛ̄ⲟⲩⲙⲟⲥⲧⲉ · ⲙⲛ̄ⲟⲩⲕⲱⲙϣ̄ · ⲉⲩⲥⲱⲟⲩϩ ⲛⲁⲩ ⲉϩⲟⲩⲛ ⲛ̄ϩⲉⲛⲛⲟⲃⲉ ⲉⲛⲁϣⲱⲟⲩ · ⲁⲩⲱ ⲉⲙⲡⲟⲩϫⲟⲟϥ ⲣⲱ ⲛ̄ⲟⲩⲥⲟⲡ ⲛ̄ⲟⲩⲱⲧ ⲉⲡⲉⲧⲉϣϣⲉ ⲉϫⲟⲟϥ ⲛⲁϥ · ϫⲉⲕⲁⲥ ⲉⲛⲛⲁϣⲱⲡⲉ ⲛ̄ⲁⲧⲛⲟⲃⲉ ·

Paragraph 04
-------
ⲉⲧⲃⲉⲡⲁⲓ̈ ϭⲉ ⲛⲉⲥⲛⲏⲩ ⲙⲣⲛ̄ⲥⲁϩⲱⲛ ⲉⲃⲟⲗ ⲛ̄ⲛⲉⲓ̈ϩⲃⲏⲩⲉ ⲛ̄ⲧⲉⲓ̈ϩⲉ ⲙⲛ̄ⲛⲉⲓ̈ϣⲟϫⲛⲉ ⲛ̄ⲕⲣⲟϥ ϫⲉⲛ̄ⲛⲉⲡⲛⲟⲩⲧⲉ ϭⲱⲛⲧ̄ ⲉⲣⲟⲛ ⲛϥ̄ⲛⲟϫⲛ̄ ⲙⲛ̄ⲛⲉⲧⲣ̄ϩⲱⲃ ⲉⲧⲁⲛⲟⲙⲓⲁ · ⲁⲩⲱ ⲛϥ̄ⲛ̄ⲟⲩϩⲓⲥⲉ ⲉϩⲣⲁⲓ̈ ⲉϫⲱⲛ ϫⲓⲛⲙ̄ⲡⲉⲓ̈ⲙⲁ ⲉⲙⲡⲁⲧⲛ̄ⲡⲱϩ ⲣⲱ ⲉⲡⲙⲁ ⲉⲧⲛ̄ⲛⲁⲃⲱⲕ ⲉⲣⲟϥ. ⲡⲙⲁ ⲙ̄ⲡϩⲓⲥⲉ ⲧⲏⲣϥ̄ ⲙⲛ̄ⲡⲁϣⲁϩⲟⲙ :
	
Paragraph 05
-------
ⲛⲁⲙⲉ ⲕⲁⲧⲁⲡϣⲁϫⲉ ⲙ̄ⲡⲉⲛⲉⲓⲱⲧ ⲡⲉⲛⲧⲟⲛⲧⲛ̄ ⲁⲛ ⲡⲉ ⲡⲁⲓ̈. ⲡⲉⲛⲧⲟⲛⲧⲛ̄ ⲁⲛ ⲡⲉ ⲡⲁⲓ̈ · ⲉⲃⲟⲗ ϫⲉⲛ̄ⲧⲁⲩⲧⲁϩⲙⲛ̄ ⲁⲛ ⲉⲟⲩϫⲱϩⲙ̄ ⲙⲛ̄ⲟⲩϯⲧⲱⲛ. ⲁⲗⲗⲁ ϩⲛ̄ⲟⲩⲧⲃ̄ⲃⲟ · ⲉⲧⲣⲉⲛϣⲱⲡⲉ ϩⲛ̄ⲟⲩⲧⲥⲁⲛⲟ · ⲙⲛ̄ⲟⲩϭⲓⲛⲁϩⲉⲣⲁⲧⲛ̄ ⲉⲡϫⲟⲓ̈ⲥ ⲕⲁⲗⲱⲥ ⲁϫⲛ̄ⲣⲟⲟⲩϣ ·

Chapter 03
========

Paragraph 01
-------
ⲧⲉⲛⲟⲩ ϭⲉ ⲛⲉⲥⲛⲏⲩ ⲟⲩⲟⲛ ⲛⲓⲙ ⲉⲛⲧⲁⲩⲙⲉⲣⲉⲡⲟⲩⲱⲛϩ̄ ⲉⲃⲟⲗ ⲛ̄ⲧⲕⲟⲓⲛⲱⲛⲓⲁ · ⲧⲱⲕ ⲛ̄ϩⲏⲧ ⲙ̄ⲡⲣ̄ϯϩⲧⲏⲧⲛ̄ ⲉⲛⲓⲣⲱⲙⲉ ⲛ̄ⲁⲧⲥⲃⲱ ⲉⲧⲛ̄ϩⲏⲧⲧⲏⲩⲧⲛ̄ ⲉⲧϯϫⲣⲟⲡ ⲁⲩⲱ ⲉⲧⲡⲱⲣϫ̄ ⲙ̄ⲡⲥⲱⲙⲁ ⲉⲛⲉϥⲉⲣⲏⲩ. ⲕⲁⲧⲁⲡⲉⲧⲥⲏϩ · ϫⲉϣⲁⲣⲉⲟⲩⲣⲱⲙⲉ ⲉϥϭⲟⲟⲙⲉ, ϫⲟⲟⲩ, ⲛ̄ⲟⲩϯⲧⲱⲛ. ⲁⲩⲱ ϣⲁϥⲧⲙ̄ϩⲟ ⲛ̄ⲟⲩϣⲁϩ ⲛ̄ⲕⲣⲟϥ ⲛ̄ⲛⲉⲑⲟⲟⲩ · ⲁⲩⲱ ϣⲁϥⲡⲱⲣϫ̄ ⲛ̄ϩⲉⲛϣⲃⲉⲉⲣ ⲙⲛ̄ϩⲉⲛⲣⲙ̄ⲛⲏⲓ̈ ·

Paragraph 02
-------
ⲁⲗⲗⲁ ϯϩⲧⲏⲧⲛ̄ ⲛ̄ⲧⲟϥ ⲉⲡⲉⲛⲧⲁⲡⲁⲡⲟⲥⲧⲟⲗⲟⲥ ϫⲟⲟϥ ϫⲉⲧⲛ̄ⲡⲁⲣⲁⲅⲅⲉⲓⲗⲉ ⲛⲏⲧⲛ̄ϩⲙ̄ⲡⲣⲁⲛ ⲙ̄ⲡⲉⲛϫⲟⲉⲓⲥ ⲓ̄ⲥ̄ ⲡⲉⲭ̄ⲥ̄ ⲉⲥⲁϩⲉⲧⲏⲩⲧⲛ̄ ⲉⲃⲟⲗ ⲛ̄ⲥⲟⲛ ⲛⲓⲙ ⲉⲧⲙⲟⲟϣⲉ ⲁⲧⲁⲕⲧⲱⲥ · ⲁⲩⲱ ⲉⲛⲕⲁⲧⲁⲧⲉⲥⲃⲱ ⲁⲛ ⲉⲛⲧⲁⲩϫⲓⲧⲥ̄ ⲛ̄ⲧⲟⲟⲧⲛ̄ ·

Paragraph 03
-------
ⲁⲩⲱ ⲟⲛ ϫⲉⲧⲛ̄ⲥⲱⲧⲙ̄ ⲉⲧⲃⲉϩⲟⲉⲓⲛⲉ ϫⲉⲥⲉⲙⲟⲟϣⲉ ⲛ̄ϩⲏⲧⲧⲏⲩⲧⲛ̄ ⲁⲧⲁⲕⲧⲱⲥ ⲉⲛⲥⲉⲣ̄ⲗⲁⲁⲩ ⲛ̄ϩⲱⲃ ⲁⲛ · ⲁⲗⲗⲁ ⲉⲩⲟ ⲛ̄ⲣⲉϥⲧⲱϩ. ⲉⲩϫⲱ ⲛ̄ⲛⲉⲧⲉⲙⲉϣϣⲉ · ⲉⲩⲕⲣⲙ̄ⲣⲙ̄ ⲁⲩⲱ ⲉⲩⲕⲁⲧⲁⲗⲁⲗⲉⲓ ϩⲛ̄ⲛ̄ⲕⲗ̄ϫⲉ ⲛ̄ⲛ̄ⲥⲩⲛⲁⲅⲱⲅⲏ ⲁⲩⲱ ϩⲛ̄ⲛ̄ϩⲉⲓⲣ. ⲁⲩⲱ ϩⲛ̄ⲛ̄ⲏⲉⲓ · ⲁⲩⲱ ϩⲓⲛ̄ϫⲉⲛⲉⲡⲱⲣ. ⲁⲩⲱ ϩⲓⲛ̄ⲥⲁ ⲙⲁⲩⲁⲁⲧⲟⲩ, ⲙⲛ̄ⲛⲉⲧⲛⲏⲩ ⲉϩⲧⲛ̄ⲡⲉⲩϩⲏⲧ ϩⲙ̄ⲡⲕⲁⲥⲕⲥ̄ ⲙⲛ̄ⲧⲙⲛ̄ⲧϩⲁϩ ⲛ̄ϣⲁϫⲉ ⲉⲛⲧⲁⲥⲣ̄ϫⲟⲓ̈ⲥ ⲉⲣⲟⲟⲩ ·

Paragraph 04
-------
ⲧⲁⲓ̈ ⲉⲛⲧⲁⲩϫⲟⲟⲥ ⲉⲧⲃⲏⲏⲧⲥ̄ ϫⲉⲛ̄ⲛⲉⲕⲣ̄ⲃⲟⲗ ⲉⲛⲟⲃⲉ · ⲉⲛⲥⲉⲁⲣⲉⲥⲕⲉ ⲁⲛ ⲙ̄ⲡⲛⲟⲩⲧⲉ · ⲁⲩⲱ ⲉⲩϯ ⲟⲩⲃⲉⲣⲱⲙⲉ ⲛⲓⲙ ·

Paragraph 05
-------
ⲛⲁⲓ̈ ⲅⲁⲣ ⲛⲁⲙⲉ ⲛⲉⲛⲧⲁⲩϫⲟⲟⲥ ⲉⲧⲃⲏⲏⲧⲟⲩ ϫⲉϣⲁⲣⲉϩⲉⲛⲣⲱⲙⲉ ⲉⲩϩⲟⲟⲩ, ⲣⲉⲕϩ̄ⲟⲩⲡⲟⲗⲓⲥ · ⲁⲩⲱ ⲟⲛ ϫⲉⲛⲁⲓ̈ ⲛⲉ ⲛ̄ⲣⲱⲙⲉ ⲉⲧⲙⲉⲉⲩⲉ ⲉⲙⲡⲉⲧϣⲟⲩⲉⲓⲧ. ⲁⲩⲱ ⲉⲩϣⲟϫⲛⲉ ⲉⲩϣⲟϫⲛⲉ ⲙ̄ⲡⲟⲛⲏⲣⲟⲛ ϩⲛ̄ⲧⲉⲓ̈ⲡⲟⲗⲓⲥ :

Chapter 04
========

Paragraph 01
-------
ⲛ̄ⲧⲱⲧⲛ̄ ⲇⲉ ⲛⲉⲧⲉⲓⲣⲉ ⲛ̄ⲛⲓⲧⲱϩ. ⲁⲩⲱ ⲉⲧⲕⲱ ⲛ̄ⲥⲱⲟⲩ ⲛ̄ⲛ̄ⲉⲛⲧⲟⲗⲏ ⲛ̄ⲛⲉⲛⲉⲓⲟⲧⲉ, ⲙⲛ̄ⲛⲉⲩⲥⲃⲟⲟⲩⲉ · ⲟⲩⲟⲓ̈ ⲛⲏⲧⲛ̄ · ⲉⲧⲉⲧⲛⲁⲣⲟⲩ, ϩⲙ̄ⲡⲉϩⲟⲟⲩ ⲙ̄ⲡϭⲙ̄<ⲡ>ϣⲓⲛⲉ · ⲧⲉⲧⲛ̄ⲑⲗⲓⲯⲓⲥ ⲅⲁⲣ ⲛⲏⲩ ⲙ̄ⲡⲟⲩⲉ · ⲏ ⲉⲧⲉⲧⲛⲁⲡⲱⲧ ⲉⲣⲁⲧϥ̄ ⲛ̄ⲛⲓⲙ ⲉⲃⲟⲏⲑⲉⲓ ⲉⲣⲱⲧⲛ̄ · 

Paragraph 02
-------
ⲏ ⲉⲧⲉⲧⲛⲁⲧⲟⲩⲛⲉⲥϩⲉⲛⲡⲟⲛⲏⲣⲓⲁ ⲙⲛ̄ϩⲉⲛⲥⲧⲁⲥⲓⲥ ⲛ̄ⲑⲉ ⲛ̄ⲛ̄ϣⲏⲣⲉ ⲙ̄ⲡⲉⲓ̈ⲁⲓⲱⲛ ϩⲛ̄ⲙ̄ⲙⲁ ⲉⲧⲟⲩⲁⲁⲃ ⲙ̄ⲡⲛⲟⲩⲧⲉ. ⲉⲛⲛⲁⲟⲩⲉϩⲛⲟⲃⲉ ⲉϫⲛ̄ⲛⲟⲃⲉ · ⲁⲛⲉⲓⲙⲉ ⲧⲱⲛ ϫⲉⲁⲡⲛⲟⲩⲧⲉ ⲕⲁⲁⲩ ⲛⲁⲛ ⲉⲃⲟⲗ · 

Paragraph 03
-------
ϩⲱ ⲅⲁⲣ ⲁⲛ ⲉⲡⲉⲟⲩⲟⲉⲓϣ ⲉⲛⲧⲁϥⲟⲩⲉⲓⲛⲉ · ⲉⲧⲉⲡⲁⲓ̈ ⲡⲉ ⲉⲛϩⲙ̄ⲡⲕⲟⲥⲙⲟⲥ ϩⲙ̄ⲡⲕⲁⲓⲣⲟⲥ ⲛ̄ⲧⲉⲛⲙⲛ̄ⲧⲧⲃ̄ⲛⲏ · ⲉⲛⲙⲟⲟϣⲉ ϩⲛ̄ⲛ̄ϫⲱϩⲙ̄ · ⲙⲛ̄ⲛ̄ϯϩⲉ · ⲙⲛ̄ⲛ̄ϫⲏⲣ ⲙⲛ̄ⲛ̄ⲥⲱ · ⲙⲛ̄ⲙ̄ⲙⲛ̄ⲧⲣⲉϥϣⲙ̄ϣⲉⲉⲓⲇⲱⲗⲟⲛ ⲉⲧϫⲁϩⲙ̄ · ⲁⲩⲱ ⲉⲛⲙⲟⲟϣⲉ ϩⲛ̄ⲟⲩⲕⲁⲕⲓⲁ ⲙⲛ̄ⲟⲩⲫⲑⲟⲛⲟⲥ · ⲉⲛⲟ ⲙ̄ⲙⲉⲥⲧⲉ. ⲉⲛⲙⲟⲥⲧⲉ ⲛ̄ⲛⲉⲛⲉⲣⲏⲩ · ⲉⲛⲟ ⲛ̄ⲁⲧⲥⲱⲧⲙ̄ · ⲉⲛⲡⲗⲁⲛⲁ · ⲉⲛⲙⲟⲟϣⲉ ϩⲙ̄ⲡ̄ⲡⲉⲧϣⲟⲩⲉⲓⲧ ⲙ̄ⲡⲉⲛϩⲏⲧ · ⲉⲛⲟ ⲛ̄ⲕⲁⲕⲉ ϩⲛ̄ⲛⲉⲛⲙⲉⲉⲩⲉ · ⲉⲛⲟ ⲛ̄ⲁⲗⲗⲟⲧⲣⲓⲟⲥ ⲉⲡⲱⲛϩ̄ ⲙ̄ⲡⲛⲟⲩⲧⲉ ⲉⲧⲃⲉⲧⲙⲛ̄ⲧⲁⲧⲥⲟⲟⲩⲛ ⲉⲧϣⲟⲟⲡ ⲛ̄ϩⲏⲧⲛ̄ · ⲉⲧⲃⲉⲡⲉⲛⲧⲱⲙ ⲛ̄ϩⲏⲧ · ⲉⲁⲛⲧⲁⲁⲛ ⲙ̄ⲙⲓⲛ ⲙ̄ⲙⲟⲛ ⲙ̄ⲡϫⲱϩⲙ̄ ⲙⲛ̄ⲡⲣ̄ϩⲱⲃ ⲉⲁⲕⲁⲑⲁⲣⲥⲓⲁ ⲛⲓⲙ ϩⲛ̄ⲟⲩⲙⲛ̄ⲧⲙⲁⲓ̈ⲧⲟ ⲛ̄ϩⲟⲩⲟ ·

Paragraph 04
-------
ⲧⲉⲛⲟⲩ ⲇⲉ ⲛ̄ⲧⲁⲩⲧⲥⲁⲃⲟⲛ ⲁⲛ ⲛ̄ⲧⲉⲓ̈ϩⲉ · ⲁⲗⲗⲁ ⲛ̄ⲧⲁⲩϯⲥⲃⲱ ⲛⲁⲛ, ϫⲉϩⲛ̄ⲟⲩϩⲟⲧⲉ ⲙⲛ̄ⲟⲩⲥⲧⲱⲧ. ⲁⲣⲓϩⲱⲃ ⲉⲡⲧⲛ̄ⲟⲩϫⲁⲓ̈ : ⲡⲛⲟⲩⲧⲉ ⲅⲁⲣ ⲡⲉⲧⲉⲛⲉⲣⲅⲉⲓ ⲛ̄ϩⲏⲧⲧⲏⲩⲧⲛ̄ ⲙ̄ⲡⲟⲩⲱϣ ⲙⲛ̄ⲡϫⲱⲕ ⲉⲃⲟⲗ ⲙ̄ⲡⲟⲩⲱϣ ·

Paragraph 05
-------
ⲁⲩⲱ ϫⲉⲁⲣⲓϩⲱⲃ ⲛⲓⲙ ⲁϫⲛ̄ⲕⲣⲙ̄ⲣⲙ̄ ϩⲓⲙⲟⲕⲙⲉⲕ · ϫⲉⲕⲁⲥ ⲉⲧⲉⲧⲛⲁϣⲱⲡⲉ ⲛ̄ⲁⲧⲛⲟⲃⲉ, ⲁⲩⲱ ⲛ̄ⲁⲕⲉⲣⲁⲓⲟⲥ ⲛ̄ϣⲏⲣⲉ ⲙ̄ⲡⲛⲟⲩⲧⲉ ⲉⲩⲟⲩⲁⲁⲃ ⲛ̄ⲧⲙⲏⲧⲉ ⲛ̄ⲧⲅⲉⲛⲉⲁ ⲉⲧϭⲟⲟⲩϭ ⲁⲩⲱ ⲉⲧϭⲟⲟⲙⲉ · ⲉⲧⲉⲧⲛ̄ⲟⲩⲟⲛϩ̄ ⲉⲃⲟⲗ ⲛ̄ϩⲏⲧⲟⲩ ⲛ̄ⲑⲉ ⲛ̄ⲛⲓⲣⲉϥⲣ̄ⲟⲩⲟⲉⲓⲛ ϩⲙ̄ⲡⲕⲟⲥⲙⲟⲥ ·

Paragraph 06
-------
ⲁⲩⲱ ϫⲉⲛ̄ⲧⲁⲩⲧⲉϩⲙ̄ⲧⲏⲩⲧⲛ̄ ⲉⲩⲙⲛ̄ⲧⲣⲙ̄ϩⲉ, ⲛⲉⲥⲛⲏⲩ · ⲙⲟⲛⲟⲛ ⲧⲉⲛⲙⲛ̄ⲧⲣⲙ̄ϩⲉ. ⲙ̄ⲡⲣ̄ⲧⲣⲉⲥϣⲱⲡⲉ ⲉⲩⲁⲫⲟⲣⲙⲏ ⲛ̄ⲧⲥⲁⲣⲝ̄ ⲁⲗⲗⲁ ϩⲓⲧⲛ̄ⲧⲁⲅⲁⲡⲏ ⲙ̄ⲡⲉⲡ̄ⲛ̄ⲁ̄ ⲁⲣⲓϩⲙ̄ϩⲁⲗ ⲛ̄ⲛⲉⲧⲛ̄ⲉⲣⲏⲩ ·

Paragraph 07
-------
ⲁⲩⲱ ⲟⲛ ⲛ̄ⲧⲁⲩϩⲱⲛ ⲉⲧⲟⲟⲧⲛ̄ ⲉⲩϯⲥⲃⲱ ⲛⲁⲛ. ϫⲉⲧⲉⲛⲟⲩ ϭⲉ ⲕⲱ ⲛ̄ⲥⲱⲧⲛ̄ ⲛ̄ϩⲱⲃ ⲛⲓⲙ · ⲧⲟⲣⲅⲏ · ⲡϭⲱⲛⲧ̄ · ⲧⲕⲁⲕⲓⲁ · ⲟⲩϣⲁϫⲉ ⲛ̄ϣⲗⲟϥ ⲙ̄ⲡⲣ̄ⲧⲣⲉϥⲉⲓ ⲉⲃⲟⲗ ϩⲛ̄ⲣⲱⲧⲛ̄ · ⲙ̄ⲡⲣ̄ϫⲓϭⲟⲗ ⲉⲛⲉⲧⲛ̄ⲉⲣⲏⲩ. ⲉⲁⲧⲉⲧⲛ̄ⲕⲁⲧⲏⲩⲧⲛ̄ ⲕⲁϩⲏⲩ ⲙ̄ⲡⲣⲙ̄ⲛ̄ⲁⲥ ⲙⲛ̄ⲛⲉϥϩⲃⲏⲩⲉ · ⲁⲩⲱ ⲁⲧⲉⲧⲛ̄ϯ ϩⲓⲱⲧⲧⲏⲩⲧⲛ̄ ⲙ̄ⲡⲃⲣ̄ⲣⲉ ·

Chapter 05
========

Paragraph 01
-------
ⲧⲉⲛⲟⲩ ⲇⲉ ϩⲱⲱϥ · ⲁⲛⲡⲱⲱⲛⲉ ⲙ̄ⲡϩⲁⲡ ⲉⲩⲭⲟⲗⲏ · ⲁⲩⲱ ⲡⲕⲁⲣⲡⲟⲥ ⲛ̄ⲧⲇⲓⲕⲁⲓⲟⲥⲩⲛⲏ. ⲉⲩⲥⲓϣⲉ · ⲉⲛⲥⲱϣ ⲛ̄ⲛⲉⲛⲉⲓⲟⲧⲉ · ⲁⲩⲱ ⲉⲛϫⲓϭⲟⲗ ⲉⲛⲉⲛⲉⲣⲏⲩ ϩⲙ̄ⲡⲙⲟⲥⲧⲉ ⲙⲛ̄ⲡⲙⲓϣⲉ · ⲙⲛ̄ⲡϯⲧⲱⲛ · ⲉⲧⲃⲉϩⲉⲛⲧⲣⲟⲫⲏ ⲛ̄ⲥⲁⲣⲕⲓⲕⲟⲛ · ⲉⲛϣⲁⲁⲧ ⲁⲛ ⲛ̄ⲗⲁⲁⲩ ⲕⲁⲧⲁⲧⲉⲛⲭⲣⲉⲓⲁ · 

Paragraph 02
-------
ⲁⲩⲱ ⲕⲁⲛ ⲁⲛϣⲱⲱⲧ ⲟⲛ. ⲉⲛⲉⲓⲣⲉ ⲙ̄ⲡⲙⲉⲉⲩⲉ ⲙ̄ⲡϣⲁϫⲉ ⲉⲧⲥⲏϩ ϫⲉϩⲛ̄ϩⲉⲛⲗⲱϫϩ̄ ϩⲁⲡⲉⲭ̄ⲥ̄ · ⲁⲩⲱ ⲉⲛⲥⲱϣϥ̄ ⲙ̄ⲡⲉϩⲙⲟⲧ ⲙ̄ⲡⲛⲟⲩⲧⲉ ⲡⲁⲓ̈ ⲉⲛⲧⲁϥⲁⲁⲛ ⲛ̄ⲙ̄ⲡϣⲁ ⲛ̄ⲛ̄ⲧⲛ̄ ⲉϩⲟⲩⲛ ⲉⲡⲉⲓ̈ⲃⲓⲟⲥ. ⲉⲛⲧⲛ̄ⲙ̄ⲡϣⲁ ⲙ̄ⲙⲟϥ ⲁⲛ · ϩⲱⲥⲧⲉ ⲉⲧⲣⲉⲛϣⲱⲡⲉ ⲛ̄ϫⲣⲟⲡ ⲛ̄ⲛ̄ⲓ̈ⲟⲩⲇⲁⲓ̈, ⲙⲛ̄ⲛ̄ϩⲉⲗⲗⲏⲛ ⲙⲛ̄ⲧⲉⲕⲕⲗⲏⲥⲓⲁ ⲙ̄ⲡⲛⲟⲩⲧⲉ · ⲉⲛϯϣⲓⲡⲉ ⲛ̄ⲛⲉⲧⲉⲙⲛ̄ⲧⲁⲩ · ϩⲱⲥⲧⲉ ⲉⲧⲣⲉⲛⲉⲧϩⲏⲛ ⲉⲣⲟⲛ ⲙⲛ̄ⲛⲉⲧⲟⲩⲏⲩ ⲙ̄ⲙⲟⲛ ⲥⲱⲧⲙ̄ ⲛ̄ⲥⲉϫⲟⲟⲥ ϫⲉⲉⲓⲥⲛⲉ ϩⲱⲟⲩ ⲟⲛ, ⲥⲉⲙⲟⲥⲧⲉ ⲛ̄ⲛⲉⲩⲉⲣⲏⲩ · ⲧⲉⲩϩⲉ · ⲧⲉ ⲧⲉⲛϩⲉ · ⲛ̄ⲑⲉ ⲉⲧⲥⲏϩ ϫⲉⲉⲧⲃⲉⲧⲏⲩⲧⲛ̄ ⲥⲉϫⲓⲟⲩⲁ ⲉⲡⲁⲣⲁⲛ ϩⲛ̄ⲛ̄ϩⲉⲑⲛⲟⲥ : 

Paragraph 03
-------
ⲧⲁⲓ̈ ⲟⲛⲧⲉ ⲑⲉ ⲉⲛⲧⲁⲡⲙⲉⲣⲓⲧ ⲙ̄ⲡⲛⲟⲩⲧⲉ ⲁⲡⲁ ⲁⲑⲁⲛⲁⲥⲓⲟⲥ ϫⲟⲟⲥ ϫⲉⲡⲣ̄ⲧⲣⲉⲟⲩⲁ ⲛⲁⲩ ⲉⲣⲟⲕ ⲉⲕⲁⲥⲭⲏⲙⲟⲛⲉⲓ. ⲛϥ̄ϫⲟⲟⲥ ϫⲉⲡⲁⲓ̈ ⲡⲉ ⲡⲣⲱⲙⲉ ⲉⲧⲁⲥⲕⲉⲓ ⲉⲧⲁϩⲉⲧⲇⲱⲣⲉⲁ ⲉⲧⲏⲡ ⲉⲧⲡⲉ · ⲡⲁⲓ̈ ⲡⲉ ⲡⲙⲁⲑⲏⲧⲏⲥ, ⲁⲩⲱ ⲡⲉⲥⲃⲟⲩⲓ̈ ⲙ̄ⲡⲥⲁϩ ⲛ̄ⲣⲙ̄ⲛϩⲏⲧ · ⲡⲁⲓ̈ ⲡⲉ ⲡⲣⲱⲙⲉ ⲉⲛⲧⲁⲩⲥⲟⲧⲡϥ̄ ⲉⲃⲟⲗ ϩⲙ̄ⲡⲕⲟⲥⲙⲟⲥ · ⲉⲁⲩⲟⲡϥ̄ ⲙⲛ̄ⲛ̄ⲁⲅⲅⲉⲗⲟⲥ ⲛ̄ⲙ̄ⲡⲏⲩⲉ · ⲡⲉⲧϭⲱϣⲧ̄ ⲉⲃⲟⲗ ϩⲏⲧϥ̄ ⲙ̄ⲡⲣ̄ⲣⲟ ⲛ̄ⲧⲡⲉ, ⲉϥϩⲉⲗⲡⲓⲍⲉ ⲉⲁϩⲉⲣⲁⲧϥ̄ ⲉⲧⲟⲩⲱϥ ·

Paragraph 04
-------
ⲁⲩⲱ ϫⲉ ⲙⲁⲣⲉϥϫⲓⲉⲟⲟⲩ ⲉⲃⲟⲗ ϩⲓⲧⲟⲟⲧⲕ̄ ⲛ̄ϭⲓⲡⲉⲭ̄ⲥ̄ · ⲙ̄ⲡⲣ̄ⲧⲣⲉⲩϫⲓⲟⲩⲁ ⲉⲣⲟϥ ⲉⲧⲃⲏⲏⲧⲕ̄ · ϥϫⲱ ⲅⲁⲣ ⲙ̄ⲙⲟⲥ ϫⲉⲡⲉⲧϯⲉⲟⲟⲩ ⲛⲁⲓ̈ · ϯⲛⲁϯⲉⲟⲟⲩ ⲛⲁϥ · ⲡⲉⲧⲛⲁϯⲥⲱϣ ⲇⲉ ⲛⲁⲓ̈. ϯⲛⲁⲥⲟϣϥ ·

Paragraph 05
-------
ⲁϥⲧⲁⲩⲉⲡϣⲁϫⲉ ⲇⲉ ⲉⲧϣⲱⲱⲧ ⲉⲃⲟⲗ ϩⲛ̄ⲟⲩⲡⲁⲣⲣⲏⲥⲓⲁ · ϫⲉⲉⲕⲥⲱϣ ⲙ̄ⲙⲟϥ ⲟⲛ. ⲕⲁⲛ ⲉⲕϣⲁⲛⲧⲁⲓ̈ⲟϥ ϩⲛ̄ⲛⲉⲕϣⲁϫⲉ · ⲉⲕϫⲓⲟⲩⲁ ⲉⲣⲟϥ ϩⲛ̄ⲛⲉⲕϩⲃⲏⲩⲉ :

Chapter 06
========

Paragraph 01
-------
ⲙ̄ⲡⲱⲣ ϭⲉ ⲧⲉⲛⲟⲩ ⲛⲉⲥⲛⲏⲩ ⲉⲧⲣⲉⲩϫⲓⲟⲩⲁ ⲉⲡⲛⲟⲩⲧⲉ ⲉⲧⲃⲏⲏⲧⲛ̄ · ⲏ ⲛ̄ⲥⲉϣϥ̄ⲡⲣⲁⲛ ⲛ̄ⲛⲉⲛⲉⲓⲟⲧⲉ ⲉⲧⲃⲉⲧⲉⲛⲙⲛ̄ⲧⲁⲧⲥⲃⲱ. ϩⲙ̄ⲡⲧⲣⲉⲛⲕⲱ ⲛ̄ⲥⲱⲛ ⲛ̄ⲛⲉⲩⲥⲃⲟⲟⲩⲉ, ⲙⲛ̄ⲛⲉⲩⲉⲛⲧⲟⲗⲏ ⲉⲛⲧⲁⲩϩⲟⲛⲟⲩ ⲉⲧⲟⲟⲧⲛ̄ ⲙⲛ̄ⲧⲉⲩⲉⲡⲓⲥⲧⲏⲙⲏ · ⲁⲩⲱ ⲡⲉⲩⲧⲃ̄ⲃⲟ · ⲛ̄ⲑⲉ ⲉⲛⲧⲁⲩϩⲱⲛ ⲉⲧⲟⲟⲧⲛ̄ ⲉⲩⲣ̄ⲁⲛⲁϣ ⲉⲣⲟⲛ ⲛ̄ⲧⲡⲉ ⲙⲛ̄ⲡⲕⲁϩ ⲉⲧⲙ̄ⲧⲣⲉⲛⲡⲁⲣⲁⲃⲁ ⲙ̄ⲙⲟⲟⲩ ϫⲓⲛⲟⲩⲕⲟⲩⲓ̈ ϣⲁⲟⲩⲛⲟϭ · ⲛ̄ϩⲟⲩⲟ ⲇⲉ ⲉⲧⲙ̄ⲧⲣⲉⲛⲧⲁⲕⲉⲡⲉⲛⲥⲱⲙⲁ ⲕⲁⲧⲁⲗⲁⲁⲩ ⲛ̄ⲥⲙⲟⲧ ⲙ̄ⲡⲟⲛⲏⲣⲟⲛ. ϫⲉⲛ̄ⲛⲉⲛⲣ̄ϩⲧⲏⲛ ϩⲛ̄ⲧⲉⲛϩⲁⲏ · ⲁⲩⲱ ⲛ̄ⲧⲛ̄ⲡⲱϩ ⲙ̄ⲡⲉⲛϩⲏⲧ ϩⲙ̄ⲡⲙⲁ ⲉⲧⲛ̄ⲛⲁⲃⲱⲕ ⲉⲣⲟϥ ·

Paragraph 02
-------
ⲉⲛⲥⲟⲟⲩⲛ ϫⲉϣⲁⲛⲁⲩ ⲛⲓⲙ. ϩⲁⲡⲥ̄ ⲉⲧⲣⲉⲛⲁϩⲉⲣⲁⲧⲛ̄ ⲧⲏⲣⲛ̄, ⲉⲡⲃⲏⲙⲁ ⲙ̄ⲡⲉⲭ̄ⲥ̄. ⲛ̄ⲧⲉⲡⲟⲩⲁ ⲡⲟⲩⲁ ϫⲓ ⲉⲃⲟⲗ ϩⲓⲧⲙ̄ⲡⲉϥⲥⲱⲙⲁ ⲡⲣⲟⲥⲛⲉⲛⲧⲁϥⲁⲁⲩ, ⲉⲓⲧⲉ ⲁⲅⲁⲑⲟⲛ, ⲉⲓⲧⲉ ⲡⲉⲑⲟⲟⲩ ·

Paragraph 03
-------
ⲁⲗⲗⲁ ⲙⲁⲣⲉⲛⲉⲛⲃⲁⲗ ϭⲱϣⲧ̄ ⲉⲛⲉⲧⲥⲟⲩⲧⲱⲛ ⲛ̄ⲑⲉ ⲉⲧⲥⲏϩ. ⲛ̄ⲧⲉⲛⲉⲛⲃⲟⲩϩⲉ ⲉⲓⲱⲣⲙ̄ ⲉⲙⲙⲛ̄ⲧⲙⲉ · ⲁⲩⲱ ⲛ̄ⲧⲛ̄ⲣⲓⲕⲉ ⲙ̄ⲡⲉⲛϩⲏⲧ ⲉⲧⲉⲥⲃⲱ · ⲛ̄ⲧⲛ̄ⲥⲟⲃⲧⲉ ⲛ̄ⲛⲉⲛⲙⲁⲁϫⲉ ⲉⲛϣⲁϫⲉ ⲛ̄ⲧⲁⲓⲥⲑⲏⲥⲓⲥ · ⲛ̄ⲧⲛ̄ⲥϩⲁⲓ̈ⲥⲟⲩ ⲇⲉ ⲟⲛ ⲉⲡⲡⲱϫϭ̄ ⲙ̄ⲡⲉⲛϩⲏⲧ. ϫⲉⲕⲁⲥ ⲉⲛⲛⲁⲣ̄ⲃⲟⲗ ⲛ̄ⲑⲉ ⲛ̄ⲟⲩϭϩⲟⲥ ⲉⲃⲟⲗ ϩⲛ̄ϩⲉⲛϩⲁϭⲉ · ⲁⲩⲱ ⲛ̄ⲑⲉ ⲛ̄ⲟⲩϩⲁⲗⲏⲧ. ⲉⲃⲟⲗ ϩⲛ̄ⲟⲩⲡⲁϣϥ̄ · ⲁⲩⲱ ⲛ̄ⲧⲛ̄ⲣ̄ⲃⲟⲗ ⲉⲡⲗⲱⲱⲙⲉ ⲙⲛ̄ⲧⲁⲕⲁⲑⲁⲣⲥⲓⲁ :
	
Paragraph 04
-------
ⲉⲛⲉⲓⲣⲉ ⲙ̄ⲡⲙⲉⲉⲩⲉ ⲙ̄ⲡⲉⲛⲧⲁϥϫⲟⲟⲥ ϫⲉϫⲓⲛⲧⲉⲛⲟⲩ ⲡⲕⲉⲗⲁⲃⲓⲛ ⲕⲏ ϩⲁⲧⲛⲟⲩⲛⲉ ⲛ̄ⲛ̄ϣⲏⲛ. ϣⲏⲛ ϭⲉ ⲛⲓⲙ ⲉⲧⲉⲛϥ̄ⲉⲓⲣⲉ ⲁⲛ ⲛ̄ⲟⲩⲕⲁⲣⲡⲟⲥ ⲉⲛⲁⲛⲟⲩϥ. ⲥⲉⲛⲁⲕⲟⲟⲣⲉϥ ⲛ̄ⲥⲉⲛⲟϫϥ̄ ⲉⲡⲕⲱϩⲧ̄ ·

Paragraph 05
-------
ϩⲙ̄ⲡⲁⲓ̈ ⲅⲁⲣ ⲛ̄ⲧⲁϥϫⲟⲟⲥ ϫⲉⲑⲁⲏ ⲛ̄ⲟⲩⲟⲛ ⲛⲓⲙ ⲁⲥϩⲱⲛ ⲉϩⲟⲩⲛ · ϭⲙ̄ⲡⲉⲧⲛ̄ϩⲏⲧ ϭⲉ ⲛ̄ⲧⲉⲧⲛ̄ⲛⲏⲫⲉ ⲉⲛⲉϣⲗⲏⲗ · ⲁⲩⲱ ⲟⲛ ϫⲉⲛⲏⲫⲉ ⲛ̄ⲧⲉⲧⲛ̄ⲣⲟⲉⲓⲥ ϫⲉⲡⲉⲧⲛ̄ⲁⲛⲧⲓⲇⲓⲕⲟⲥ ⲡⲇⲓⲁⲃⲟⲗⲟⲥ ⲙⲟⲟϣⲉ ⲉϥⲗ̄ϩⲏⲙ ⲛ̄ⲑⲉ ⲛ̄ⲛⲓⲙⲟⲩⲉⲓ, ⲉϥϣⲓⲛⲉ ⲛ̄ⲥⲁⲱⲙⲕ̄ ⲛ̄ⲛⲉⲧⲙ̄ⲯⲩⲭⲏ · ⲁⲩⲱ ⲙ̄ⲡϥ̄ⲣ̄ⲣⲟⲟⲩϣ ⲛⲁⲛ · ⲟⲩⲧⲉ ⲣⲱ ⲙ̄ⲡⲉⲡⲉⲛϩⲏⲧ ⲁⲓⲥⲑⲁⲛⲉ ⲉⲛⲟⲓ̈ ⲙ̄ⲡⲉⲧⲉϣϣⲉ :
	
Paragraph 06
-------
ⲙⲁⲣⲛ̄ⲣ̄ϩⲟⲧⲉ ϭⲉ ⲁⲩⲱ ⲛ̄ⲧⲛ̄ⲣ̄ⲡⲙⲉⲉⲩⲉ ϫⲉⲁⲩϫⲟⲟⲥ ϫⲉϯⲉⲟⲟⲩ ⲙ̄ⲡϫⲟⲉⲓⲥ ⲡⲉⲧⲛ̄ⲛⲟⲩⲧⲉ. ⲉⲙⲡⲁⲧⲉⲡⲕⲁⲕⲉ ϣⲱⲡⲉ · ⲁⲩⲱ ⲉⲙⲡⲁⲧⲉⲛⲉⲧⲛ̄ⲟⲩⲉⲣⲏⲧⲉ ϫⲓϫⲣⲟⲡ ϩⲓϫⲛ̄ⲛ̄ⲧⲟⲟⲩ ⲛ̄ⲕⲁⲕⲉ · ⲧⲉⲧⲛⲁϭⲱϣⲧ̄ ϩⲏⲧϥ̄ ⲙ̄ⲡⲟⲩⲟⲉⲓⲛ · ⲟⲩϩⲁⲓ̈ⲃⲉⲥ ⲛ̄ⲧⲉⲡⲙⲟⲩ ⲡⲉⲧϣⲟⲟⲡ ⲙ̄ⲙⲁⲩ. ⲁⲩⲱ ⲥⲉⲛⲁⲕⲁⲁⲩ ⲉⲩⲕⲁⲕⲉ · ⲉϣⲱⲡⲉ ⲇⲉ ⲉⲧⲉⲧⲛ̄ⲧⲙ̄ⲥⲱⲧⲙ̄ · ϩⲛ̄ⲟⲩϩⲱⲡ ⲥⲛⲁⲣⲓⲙⲉ ⲛ̄ϭⲓⲧⲉⲧⲙ̄ⲯⲩⲭⲏ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲉⲧⲛ̄ⲥⲱϣ · ⲁⲩⲱ ⲛⲉⲧⲛ̄ⲃⲁⲗ. ⲉⲩϣⲟⲩⲉⲣⲙ̄ⲉⲓⲏ ⲉϩⲣⲁⲓ̈ :

Chapter 07
========

Paragraph 01
-------
ⲉⲧⲃⲉⲡⲁⲓ̈ ϭⲉ ⲛⲉⲥⲛⲏⲩ ⲥⲁϩⲉⲧⲏⲩⲧⲛ̄ ⲉⲃⲟⲗ ⲛ̄ⲛⲓⲙⲛ̄ⲧⲣⲉϥϯⲛⲟⲩϭⲥ̄ ⲙ̄ⲡⲛⲟⲩⲧⲉ. ⲉⲧⲉⲡⲁⲓ̈ ⲡⲉ ⲉⲧⲙ̄ⲧⲁⲕⲉⲡϩⲏⲧ ⲛ̄ⲗⲁⲁⲩ ⲉϩⲟⲩⲛ ⲉⲡⲉⲧϯⲥⲃⲱ ⲛⲁϥ · ⲟⲩⲧⲉ ⲉⲧⲙ̄ⲥⲱϣ ⲛ̄ⲛⲉⲧⲛ̄ⲉⲓⲟⲧⲉ. ϫⲉⲛ̄ⲛⲉⲡϫⲟⲉⲓⲥ ⲡⲉⲭ̄ⲥ̄ ⲁⲅⲁⲛⲁⲕⲧⲉⲓ ⲉⲣⲱⲧⲛ̄ ⲛϥ̄ⲉⲓⲛⲉ ⲛ̄ⲟⲩⲥⲁϩⲟⲩ ⲉϫⲛ̄ⲧⲏⲩⲧⲛ̄ ϫⲓⲛⲙ̄ⲡⲉⲓ̈ⲙⲁ · ϫⲉϥⲥⲏϩ ϫⲉⲡⲉⲧϫⲓ ⲙ̄ⲡⲉϥⲉⲓⲱⲧ ⲛ̄ϭⲟⲛⲥ̄ ⲙⲛ̄ⲧⲉϥⲙⲁⲁⲩ, ⲉϥⲙⲉⲉⲩⲉ ϫⲉⲛ̄ϯⲣ̄ⲛⲟⲃⲉ ⲁⲛ · ⲟⲩⲕⲟⲓⲛⲱⲛⲟⲥ ⲡⲉ ⲡⲁⲓ̈ ⲛ̄ⲟⲩⲣⲱⲙⲉ ⲛ̄ⲁⲥⲉⲃⲏⲥ ·

Paragraph 02
-------
ⲁⲩⲱ ϫⲉⲡⲉⲧⲛⲁϫⲉⲡⲉⲑⲟⲟⲩ ⲉⲡⲉϥⲉⲓⲱⲧ ⲙⲛ̄ⲧⲉϥⲙⲁⲁⲩ · ϩⲛ̄ⲟⲩⲙⲟⲩ ⲙⲁⲣⲉϥⲙⲟⲩ · ⲁⲩⲱ ϫⲉϥⲥϩⲟⲩⲟⲣⲧ̄ ⲛ̄ϭⲓⲡⲉⲧⲛⲁⲥⲱϣ ⲙ̄ⲡⲉϥⲉⲓⲱⲧ ⲉⲧϥⲓⲣⲟⲟⲩϣ ϩⲁⲣⲟϥ · ⲏ ⲛⲉϥⲉⲓⲟⲧⲉ ⲉⲧϯⲥⲃⲱ ⲛⲁϥ ϩⲛ̄ⲟⲩⲙⲛ̄ⲧϫⲁⲥⲓϩⲏⲧ ⲙⲛ̄ⲟⲩⲕⲱⲙϣ̄ ⲁⲩⲱ ϩⲛ̄ⲟⲩⲙⲟⲥⲧⲉ ⲙⲛ̄ⲟⲩⲙⲛ̄ⲧⲃⲁⲃⲉⲣⲱⲙⲉ ·

Paragraph 03
-------
ⲉⲛⲥⲉⲉⲓⲣⲉ ⲁⲛ ⲙ̄ⲡⲙⲉⲉⲩⲉ ⲛ̄ⲑⲉ ⲉⲛⲧⲁⲩϣⲟⲡⲛ̄ ⲉⲣⲟⲟⲩ ϩⲛ̄ⲧⲉⲩⲁⲅⲁⲡⲏ ⲉⲧⲃⲉⲡⲛⲟⲩⲧⲉ · ϫⲉⲁⲣⲁ ⲧⲛ̄ⲛⲁϯϩⲏⲩ ⲛ̄ⲧⲉⲛⲯⲩⲭⲏ. ⲁⲩⲱ ϭⲉ ⲙ̄ⲡⲛ̄ϯ ⲟⲩⲧⲉ ⲉⲛⲥⲉⲉⲓⲣⲉ ⲁⲛ ⲙ̄ⲡⲙⲉⲉⲩⲉ, ϫⲉⲁⲩϫⲟⲟⲥ ϫⲉⲡⲉⲧⲛⲁϯ ⲛ̄ϩⲉⲛⲡⲉⲑⲟⲟⲩ ⲉⲡⲙⲁ ⲛ̄ϩⲉⲛⲡⲉⲧⲛⲁⲛⲟⲩⲟⲩ · ⲙ̄ⲡⲉⲑⲟⲟⲩ ⲛⲁⲕⲓⲙ ⲁⲛ ϩⲙ̄ⲡⲉϥⲏⲓ̈ ·

Paragraph 04
-------
ⲉⲧⲃⲉⲡⲁⲓ̈ ⲙⲁⲣⲛ̄ϯϩⲧⲏⲛ ⲉⲣⲟⲛ ⲉⲧⲙ̄ⲧⲁⲕⲉⲡϩⲏⲧ ⲛ̄ⲗⲁⲁⲩ, ⲟⲩⲧⲉ ⲉⲧⲙ̄ⲥⲱϣ ⲛ̄ⲛⲉⲧⲛ̄ⲉⲓⲟⲧⲉ, ϫⲉϩⲉⲛⲛⲟϭ ⲛ̄ⲛⲟⲃⲉ ⲛⲉ ⲛⲓϩⲃⲏⲩⲉ ⲛ̄ⲧⲉⲓ̈ϩⲉ.

Paragraph 05
-------
ⲕⲁⲓ ⲅⲁⲣ ⲁⲛⲉⲛⲉⲓⲟⲧⲉ ϫⲟⲟⲥ ϫⲉⲁⲩⲥϩⲁⲓ̈ ⲛ̄ⲟⲩⲙⲁ ϫⲉⲉⲓⲱ ⲉⲃⲟⲗ ⲙ̄ⲡⲟⲩϩⲏⲧ ⲉⲃⲟⲗ ϩⲛ̄ⲧⲕⲁⲕⲓⲁ ⲑⲓ̈ⲗ̄ⲏ̄ⲙ̄ ϫⲉⲕⲁⲥ ⲉⲣⲁⲟⲩϫⲁⲓ̈ · ⲛⲅ̄ϭⲛ̄ⲛⲉⲧⲙ̄ⲙⲁⲩ ⲛ̄ⲧⲟⲟⲩ ⲡⲉϫⲁⲩ ⲉⲩⲉⲓⲱ ⲉⲃⲟⲗ ⲛ̄ⲧⲇⲓⲕⲁⲓⲟⲥⲩⲛⲏ · ⲉⲩϫⲟ ϩⲣⲁⲓ̈ ⲛ̄ϩⲏⲧⲟⲩ ⲛ̄ⲟⲩⲕⲁⲕⲓⲁ ⲙⲛ̄ⲟⲩⲙⲛ̄ⲧⲁⲧⲥⲱⲧⲙ̄ ·

Chapter 08
========

Paragraph 01
-------
ⲉⲓ̈ⲉ ⲙ̄ⲡⲕ̄ⲥⲱⲧⲙ̄ ⲛ̄ⲧⲟⲕ ⲱ ⲡⲣⲱⲙⲉ, ϫⲉⲟⲩⲟⲉⲓ ⲙ̄ⲡⲉⲧⲥⲟ ⲙ̄ⲡⲉⲧϩⲓⲧⲟⲩⲱϥ ϩⲛ̄ⲟⲩⲧⲁⲕⲟ ⲉϥϩⲟⲟⲩ ⲉⲃⲟⲗ ϩⲛ̄ⲛⲉⲧⲉⲛϥ̄ⲙⲉⲉⲩⲉ ⲉⲣⲟⲟⲩ ⲁⲛ, ⲁⲩⲱ ⲉϥⲧⲣⲉϥϯϩⲉ. ϩⲛ̄ⲧⲕⲁⲧⲁⲗⲁⲗⲁⲓⲁ · ⲙⲛ̄ⲧⲙⲛ̄ⲧⲁⲧⲥⲱⲧⲙ̄ · ⲙⲛ̄ⲧⲙⲛ̄ⲧϩⲏⲧ ⲛ̄ϣⲙ̄ⲙⲟ ·

Paragraph 02
-------
ⲉⲛⲥⲱⲕ ⲛ̄ⲛⲉⲧⲛ̄ⲉⲣⲏⲩ · ⲛ̄ⲑⲉ ⲉⲧⲥⲏϩ ϫⲉⲉⲧⲉⲧⲛ̄ⲕⲱⲧ ⲡⲟⲩⲁ ⲡⲟⲩⲁ ⲙ̄ⲡⲉϥⲉⲣⲏⲩ · ⲁⲩⲱ ⲉⲧⲉⲧⲛ̄ϣⲁϫⲉ ⲙⲛ̄ⲛⲉⲧⲛ̄ⲉⲣⲏⲩ ϩⲛ̄ϩⲉⲛⲯⲁⲗⲙⲟⲥ ⲙⲛ̄ϩⲉⲛⲥⲙⲟⲩ, ⲙⲛ̄ϩⲉⲛⲱⲇⲏ ⲙ̄ⲡ̄ⲛ̄ⲓ̄ⲕ̄ⲟ̄ⲛ̄ · 

Paragraph 03
-------
ⲁⲛϣⲱⲡⲉ ⲛ̄ⲣⲉϥϣⲟⲣϣⲣ̄ ϩⲱⲱϥ ⲛ̄ⲛⲉⲛⲉⲣⲏⲩ ϩⲛ̄ⲛⲉϩⲃⲏⲟⲩⲉ ⲙ̄ⲡⲇⲓⲁⲃⲟⲗⲟⲥ · ⲉⲃⲟⲗ ϫⲉⲁⲑⲟⲧⲉ ⲙ̄ⲡⲛⲟⲩⲧⲉ ⲟⲩⲉ ⲛ̄ⲛⲉⲧⲉⲓⲣⲉ ⲛ̄ⲛⲁⲓ̈ · 

Paragraph 04
-------
ⲛⲁⲙⲉ ⲉⲛⲉϩⲉⲛϣⲏⲣⲉ ϣⲏⲙ ⲙ̄ⲙⲁⲧⲉ ⲛⲉ · ⲙⲛ̄ϩⲉⲛⲕⲟⲟⲩⲉ ⲛ̄ⲑⲉ ⲉⲧⲟⲩⲟ ⲙ̄ⲙⲟⲥ ⲛⲉⲟⲩⲕⲟⲩⲓ̈ ⲛ̄ⲗⲩⲡⲏⲧⲉ · ⲁⲗⲗⲁ ⲉⲡⲉⲓⲇⲏ ϩⲉⲛⲛⲟϭ ⲟⲛ ⲛ̄ⲣⲱⲙⲉ ⲛⲉⲧϩⲛ̄ⲛⲓϩⲃⲏⲩⲉ · ⲉⲧⲃⲉⲡⲁⲓ̈ ⲟⲩⲛⲟϭ ⲡⲉ ⲛ̄ⲙ̄ⲕⲁϩ ⲛ̄ϩⲏⲧ

Paragraph 05
-------
ϫⲉⲁⲩⲣ̄ⲑⲉ ⲛ̄ⲛⲉⲛⲧⲁⲩⲕⲣⲙ̄ⲣⲙ̄ ⲛ̄ⲥⲁⲙⲱⲩ̈ⲥⲏⲥ ⲙ̄ⲡⲓⲟⲩⲟⲉⲓϣ ⲉϩⲉⲛⲣⲱⲙⲉ ⲛⲉ ⲛ̄ⲟⲛⲟⲙⲁⲥⲧⲟⲥ · ⲉⲙⲡⲟⲩϣⲓⲡⲉ ϩⲏⲧϥ̄. ⲙⲛ̄ⲛ̄ⲥⲁⲧⲣⲉϥϣⲉⲡⲛⲓⲛⲟϭ ⲛ̄ϩⲓⲥⲉ ⲛⲙ̄ⲙⲁⲩ, ⲉⲁϥⲛ̄ⲧⲟⲩ ⲉⲃⲟⲗ ϩⲙ̄ⲡⲏⲓ̈ ⲛ̄ⲧⲉⲩⲙⲛ̄ⲧϩⲙ̄ϩⲁⲗ. ϣⲁⲛⲧⲉⲡⲕⲁϩ ⲟⲩⲱⲛ ⲛ̄ⲣⲱϥ ⲛϥ̄ⲟⲙⲕⲟⲩ ·

Paragraph 06
-------
ⲉⲙⲡⲟⲩⲣ̄ⲡⲙⲉⲉⲩⲉ ⲛ̄ⲑⲉ ⲉⲛⲧⲁϥⲥⲟⲡⲥ̄ ⲉϫⲱⲟⲩ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲛⲟⲩⲧⲉ · ϫⲉⲉϣⲱⲡⲉ ⲕⲛⲁⲕⲱ ⲛⲁⲩ ⲉⲃⲟⲗ ⲙ̄ⲡⲉⲩⲛⲟⲃⲉ. ⲉⲓ̈ⲉ ⲕⲁⲁϥ · ⲉϣⲱⲡⲉ ⲙ̄ⲙⲟⲛ ⲉⲓ̈ⲉ ϥⲟⲧⲧ̄ ⲉⲃⲟⲗ ϩⲙ̄ⲡⲉⲕϫⲱⲱⲙⲉ ⲉⲛⲧⲁⲕⲥⲁϩϥ̄ · ⲟⲩⲧⲉ ⲙ̄ⲡⲟⲩⲣ̄ⲡⲙⲉⲉⲩⲉ ⲛ̄ⲑⲉ ⲉⲛⲧⲁϥϩⲱⲛ ⲉⲧⲟⲟⲧⲟⲩ ϩⲙ̄ⲡⲉϥϣⲁϫⲉ ϫⲉϯϩⲧⲏⲕ ⲉⲣⲟⲕ ⲉⲡϩⲱⲃ ⲙ̄ⲡⲥⲱⲃϩ̄. ⲉⲧⲉⲧⲁⲓ̈ ⲧⲉ ⲧⲕⲁⲧⲁⲗⲁⲗⲓⲁ · 

Paragraph 07
-------
ⲛ̄ⲧⲉⲧⲛ̄ⲥⲟⲟⲩⲛ ⲁⲛ ϫⲉⲉⲣⲉⲡⲉⲛⲥⲙⲓⲛⲉ ϣⲟⲟⲡ ⲛⲁⲛ ⲉⲃⲟⲗ ϩⲓⲧⲛ̄ⲛⲉⲛⲉⲣⲏⲩ. ⲡⲁⲗⲓⲛ ⲟⲛ ⲉⲡⲉⲛⲧⲁⲕⲟ ϣⲟⲟⲡ ⲛⲁⲛ ⲉⲃⲟⲗ ϩⲓⲧⲛ̄ⲛⲉⲛⲉⲣⲏⲩ ·

Chapter 09
========

Paragraph 01
-------
ⲥⲱⲧⲙ̄ ϫⲉⲁϥϫⲟⲟⲥ ϫⲉⲉϣϫⲉ ⲟⲩⲛ̄ⲟⲩⲙⲛ̄ⲧⲣⲙ̄ⲛ̄ϩⲏⲧ ϣⲟⲟⲡ ⲛⲁⲕ · ⲟⲩⲱϣⲃ̄ ⲙ̄ⲡⲉⲧϩⲓⲧⲟⲩⲱⲕ · ⲉϣⲱⲡⲉ ⲙ̄ⲙⲟⲛ ⲕⲁⲧⲉⲕϭⲓϫ ϩⲓⲣⲛ̄ⲣⲱⲕ · ⲁⲩⲱ ϫⲉⲟⲩϣⲁϫⲉ ⲉϫⲟⲟϥ ϩⲙ̄ⲡⲉϥⲟⲩⲟⲉⲓϣ. ⲛⲁⲛⲟⲩϥ ⲧⲏⲣϥ̄ ·

Paragraph 02
-------
ⲉϣⲱⲡⲉ ⲇⲉ ⲟⲛ ⲉⲟⲩⲛ̄ⲟⲩⲁ ⲉⲣⲉⲡⲉϥϩⲏⲧ ⲙⲟⲕϩ̄ ϩⲛ̄ⲟⲩϩⲱⲃ. ⲛⲓⲙ ⲡⲉⲧⲕⲱⲗⲩⲉ ⲙ̄ⲙⲟϥ ⲉϫⲟⲟϥ ⲉⲛⲉⲧⲛ̄ⲉⲓⲟⲧⲉ ϩⲛ̄ⲟⲩⲙⲛ̄ⲧⲣⲙ̄ⲛ̄ϩⲏⲧ ⲙⲛ̄ⲟⲩⲉⲡⲓⲥⲧⲏⲙⲏ. ⲁⲩⲱ ⲙⲛ̄ⲗⲁⲁⲩ ⲛ̄ⲙ̄ⲕⲁϩ ⲛ̄ϩⲏⲧ ⲛⲁϣⲱⲡⲉ · ⲁⲗⲗⲁ ⲉⲩⲛⲁⲣⲁϣⲉ ⲛ̄ⲧⲟϥ ⲛ̄ϩⲟⲩⲟ · ⲉϫⲛ̄ⲧⲡⲁⲣⲣⲏⲥⲓⲁ ⲛ̄ⲧⲙⲛ̄ⲧϣⲏⲣⲉ, ⲁⲩⲱ ⲧⲙⲛ̄ⲧⲥⲟⲛ ·

Paragraph 03
-------
ϩⲓⲧⲛ̄ⲛⲁⲓ̈ ⲅⲁⲣ ⲉϣⲁⲣⲉⲧⲙⲛ̄ⲧϩⲏⲧ ⲛ̄ⲟⲩⲱⲧ ⲟⲩⲱⲛϩ̄ ⲉⲃⲟⲗ. ϫⲉⲙⲛ̄ⲡⲱⲧϫ̄ ϩⲙ̄ⲡⲉⲛϩⲏⲧ ⲉϩⲟⲩⲛ ⲉⲛⲉⲛⲉⲣⲏⲩ · ⲁⲗⲗⲁ ⲧⲛ̄ⲣⲟⲉⲓⲥ ⲉⲡⲉⲛⲗⲁⲥ ⲉⲕⲁⲧⲁⲗⲁⲗⲓⲁ ⲛⲓⲙ · ⲡⲉⲧϩⲁⲣⲉϩ ⲅⲁⲣ ⲉⲣⲱϥ ⲙⲛ̄ⲡⲉϥⲗⲁⲥ · ⲉϥϩⲁⲣⲉϩ ⲉⲧⲉϥⲯⲩⲭⲏ · ⲁⲩⲱ ⲡⲉⲧⲙⲉ ⲙ̄ⲡⲱⲛϩ̄. ϥⲛⲁϯⲥⲟ ⲉⲣⲱϥ ·

Paragraph 04
-------
ⲁⲩⲱ ϫⲉⲉⲣⲉⲡⲙⲟⲩ ⲙⲛ̄ⲡⲱⲛϩ̄ · ϩⲛ̄ⲧϭⲓϫ ⲙⲛ̄ⲡⲗⲁⲥ · ⲡⲉⲧⲁⲙⲁϩⲧⲉ ⲇⲉ ⲙ̄ⲙⲟϥ. ⲛⲁⲥⲉⲓ ⲛ̄ⲛⲉϥⲕⲁⲣⲡⲟⲥ · ⲁⲩⲱ ϫⲉⲙ̄ⲡⲣ̄ⲁϣⲁϩⲟⲙ ⲉⲛⲉⲧⲛ̄ⲉⲣⲏⲩ ⲛⲁⲥⲛⲏⲩ. ⲉⲧⲉⲧⲛ̄ⲥⲟⲟⲩⲛ ϫⲉⲧⲛ̄ⲛⲁϫⲓ ⲛ̄ⲟⲩⲛⲟϭ ⲛ̄ⲕⲣⲓⲙⲁ ⲧⲏⲣⲛ̄ · ⲉⲓⲥϩⲏⲏⲧⲉ ⲡⲉⲕⲣⲓⲧⲏⲥ ⲁϩⲉⲣⲁⲧϥ̄ ϩⲓⲣⲙ̄ⲡⲣⲟ · ⲉⲧⲣⲉϥⲕⲣⲓⲛⲉ ⲙ̄ⲡⲟⲩⲁ ⲡⲟⲩⲁ ⲕⲁⲧⲁⲛⲉϥϩⲃⲏⲩⲉ ·

Paragraph 05
-------
ⲙⲏ ϩⲉⲛϩⲃⲏⲩⲉ ϣⲏⲙ ⲛⲉ ⲛⲁⲓ̈ ⲉⲛⲧⲁⲛⲓⲣⲱⲙⲉ ⲙ̄ⲡⲟⲛⲏⲣⲟⲥ, ⲁⲩⲱ ⲛ̄ⲕⲣⲟϥ ϩⲓⲧⲟⲟⲟⲧⲟⲩ ⲉⲣⲟⲟⲩ. ⲙⲁⲗⲓⲥⲧⲁ ⲉⲧⲣⲉⲩⲥⲙⲓⲛⲉ ⲛ̄ϩⲉⲛⲥϩⲁⲓ̈ ⲉⲧⲟϭⲟⲩ ⲉⲃⲟⲗ · ⲉⲩⲧⲟⲩⲛⲟⲥ ⲛ̄ϩⲉⲛⲥⲧⲁⲥⲓⲥ. ⲁⲩⲱ ⲉⲩϯⲡⲱⲣϫ̄ ⲛ̄ⲛⲉⲥⲛⲏⲩ, ϩⲛ̄ⲧⲉⲩⲙⲣ̄ⲣⲉ ⲛ̄ⲕⲣⲟϥ. ⲉⲃⲟⲗ ϫⲉⲛ̄ⲥⲉⲣ̄ϩⲟⲧⲉ ⲁⲛ ϩⲏⲧϥ̄ ⲙ̄ⲡⲛⲟⲩⲧⲉ · ⲕⲁⲧⲁⲡⲉⲧⲥⲏϩ ϫⲉϩⲉⲛⲣⲱⲙⲉ ⲛ̄ⲥⲛⲟϥ ⲁⲩⲱ ⲛ̄ⲕⲣⲟϥ. ⲛ̄ⲛⲉⲩⲣ̄ⲡⲙⲉⲉⲩⲉ ⲛ̄ⲛⲉⲩϩⲟⲟⲩ :
	
Paragraph 06
-------
ⲙⲏ ⲙⲛ̄ⲣⲱⲙⲉ ϩⲣⲁⲓ̈ ⲛ̄ϩⲏⲧⲧⲏⲩⲧⲛ̄, ⲏ ⲥϩⲓⲙⲉ. ⲙⲛ̄ϣⲏⲣⲉ, ⲙⲛ̄ϣⲉⲉⲣⲉ, ϩⲱⲥ ⲁⲅⲅⲉⲗⲟⲥ. ⲏ ϩⲱⲥ ⲁⲅⲅⲉⲗⲟⲥ ⲁⲛ ⲡⲉ ϩⲁⲣⲉϩ ⲉⲡⲉⲩϩⲏⲧ ⲙⲛ̄ⲡⲉⲩⲥⲱⲙⲁ ⲉⲃⲟⲗ ϩⲛ̄ϫⲱϩⲙ̄ ⲛⲓⲙ ⲙⲛ̄ⲧⲱⲗⲙ̄ ⲛⲓⲙ · ⲁⲩⲱ ⲡⲉⲩⲗⲁⲥ ⲉⲃⲟⲗ ϩⲙ̄ⲡϭⲟⲗ ⲙⲛ̄ⲧⲙⲛ̄ⲧϩⲁϩ ⲛ̄ϣⲁϫⲉ, ⲁⲩⲱ ⲧⲉⲩϩⲩⲡⲟⲙⲟⲛⲏ ⲙ̄ⲙⲉ :
	
Paragraph 07
-------
ⲟⲩⲛ̄ⲣⲱⲙⲉ ⲟⲛ. ⲟⲩⲛ̄ⲥϩⲓⲙⲉ. ⲟⲩⲛ̄ϣⲏⲣⲉ ϩⲓϣⲉⲉⲣⲉ ϩⲱⲥ ⲇⲓⲁⲃⲟⲗⲟⲥ ⲏ ϩⲱⲥ ⲇⲓⲁⲃⲟⲗⲟⲥ ⲁⲛ ⲛ̄ⲧⲟϥ ⲡⲉ ϫⲱϩⲙ̄ ⲙ̄ⲡⲉⲩϩⲏⲧ ⲙⲛ̄ⲡⲉⲩⲥⲱⲙⲁ ϩⲛ̄ⲁⲕⲁⲑⲁⲣⲥⲓⲁ ⲛⲓⲙ · ⲁⲩⲱ ⲡⲉⲩⲗⲁⲥ ϩⲛ̄ⲧⲕⲁⲧⲁⲗⲁⲗⲓⲁ ⲙⲛ̄ⲡⲉⲕⲣⲟϥ · ⲁⲩⲱ ⲧⲉⲩϩⲩⲡⲟⲙⲟⲛⲏ ⲛ̄ϭⲟⲗ ·

Paragraph 08
-------
ⲏ ⲛⲉⲓ̈ϩⲃⲏⲩⲉ ⲁⲛ ⲛ̄ⲕⲣⲟϥ ϩⲓⲙⲟⲥⲧⲉ ϩⲓϯⲧⲱⲛ ⲛⲉⲧϯ ⲙ̄ⲙⲱⲧⲛ̄ ⲉⲧⲟⲟⲧϥ̄ ⲙ̄ⲡⲉⲧϭⲟⲣϭ̄ ⲉⲣⲱⲧⲛ̄ ⲉⲧⲁⲕⲉⲧⲏⲩⲧⲛ̄ ⲛ̄ⲁⲕⲁⲑⲁⲣⲧⲟⲥ ⲛ̄ⲣⲱⲙⲉ, ⲁⲩⲱ ⲛ̄ⲗⲟⲓⲙⲟⲥ · ⲕⲁⲧⲁⲑⲉ ⲉⲧⲥⲏϩ ϫⲉⲛⲉⲕⲣⲟϥ ⲛⲁϣⲱⲡⲉ ϩⲛ̄ⲟⲩϣⲱⲗ ·

Paragraph 09
-------
ⲡⲁⲗⲓⲛ ⲟⲛ ⲛ̄ⲧⲉⲧⲛ̄ϫⲱⲗϫ̄ ⲉⲃⲟⲗ ϩⲓⲧⲛ̄ⲛⲉⲧⲛ̄ⲉⲣⲏⲩ · ⲡⲁⲗⲓⲛ ⲛ̄ⲧⲉⲧⲛ̄ⲣ̄ϩⲓⲉⲓⲧ ⲉⲛⲉⲧⲛ̄ⲉⲣⲏⲩ · ϣⲁⲛⲧⲉⲡⲥⲁⲧⲁⲛⲁⲥ ⲙⲉϩⲉⲓⲁⲧϥ̄ ⲙ̄ⲙⲱⲧⲛ̄ · ⲁⲩⲱ ⲛϥ̄ϩⲱⲙ ⲉϫⲱⲧⲛ̄ ϩⲛ̄ⲛⲓϩⲃⲏⲩⲉ ⲛ̄ⲃⲟⲧⲉ · ⲁⲩⲱ ⲛ̄ⲧⲉⲧⲛ̄ϭⲗⲟⲙⲗⲙ̄ ϩⲛ̄ⲛⲉϥϣⲛⲏⲩ ·

Chapter 10
========

Paragraph 01
---------
ⲙ̄ⲡⲣ̄ⲙⲉⲉⲩⲉ ϫⲉⲉⲓ̈ⲙⲟⲥⲧⲉ ⲙ̄ⲙⲱⲧⲛ̄, ⲉⲓ̈ϫⲱ ⲛ̄ⲛⲁⲓ̈ · ⲁⲗⲗⲁ ⲛⲁⲙⲉ ⲉⲓ̈ⲟⲩⲉϣⲧⲏⲩⲧⲛ̄ ⲛ̄ϩⲟⲩⲟ. ⲉⲓ̈ⲥⲩⲙⲃⲟⲩⲗⲉⲩⲉ ⲛⲏⲧⲛ̄ ϩⲱⲥ ⲥⲟⲛ · ϫⲉⲕⲁⲥ ⲉⲧⲉⲧⲛⲁⲣ̄ϩⲧⲏⲧⲛ̄ ⲛ̄ⲧⲉⲧⲛ̄ⲣ̄ⲃⲟⲗ ⲉⲛϭⲟⲣϭⲥ̄ ⲙ̄ⲡⲇⲓⲁⲃⲟⲗⲟⲥ · ⲕⲁⲧⲁⲡⲉⲧⲥⲏϩ. ϫⲉⲕⲛⲁⲛⲧ̄ ⲉⲃⲟⲗ ϩⲛ̄ⲧⲉⲓ̈ϭⲟⲣϭⲥ̄ ⲉⲛⲧⲁⲩϩⲟⲡⲥ̄ ⲉⲣⲟⲓ̈, ϫⲉⲛ̄ⲧⲟⲕ ⲡⲉ ⲧⲁⲛⲁϣⲧⲉ ·

Paragraph 02
---------
ⲁⲩⲱ ⲟⲛ ϫⲉⲡⲇⲓⲕⲁⲓⲟⲥ ϣⲁϥⲉⲓ ⲉⲃⲟⲗ ϩⲁϩⲉⲛϣⲛⲏⲩ · ⲁⲩⲱ ⲛ̄ⲧⲛ̄ⲣ̄ⲙ̄ⲡϣⲁ ⲛ̄ϫⲱ ⲙ̄ⲡϣⲁϫⲉ ⲉⲧⲥⲏϩ ϫⲉⲧⲁⲙⲛ̄ⲧϫⲁϫⲉ ⲙ̄ⲡⲣ̄ⲣⲁϣⲉ ⲙ̄ⲙⲟⲓ̈. ϫⲉⲁⲓ̈ϩⲉ, ϯⲛⲁⲧⲱⲟⲩⲛ ⲟⲛ :
	
Paragraph 03
---------
ⲧⲉⲛⲟⲩ ϭⲉ ⲛⲉⲥⲛⲏⲩ ⲛ̄ⲧⲱⲧⲛ̄ ⲧⲏⲣⲧⲛ̄ ϩⲓⲟⲩⲥⲟⲡ ϩⲁⲣⲉϩ ⲉⲣⲱⲧⲛ̄ ϩⲛ̄ⲧⲁⲅⲁⲡⲏ ⲙ̄ⲡⲛⲟⲩⲧⲉ. ϫⲉⲕⲁⲥ ⲉⲛⲛⲉⲩϫⲓⲧⲏⲩⲧⲛ̄ ϩⲛ̄ⲧⲉⲡⲗⲁⲛⲏ ⲛ̄ⲛ̄ⲁⲛⲟⲙⲟⲥ. ⲛ̄ⲧⲉⲧⲛ̄ϩⲉ, ⲉⲃⲟⲗ ϩⲙ̄ⲡⲉⲧⲛ̄ⲧⲁϫⲣⲟ, ⲉⲧⲉⲧⲁⲓ̈ <ⲧⲉ> ⲧⲉⲧⲛ̄ϩⲩⲡⲟⲙⲟⲛⲏ ⲉⲧϫⲏⲕ ⲉⲃⲟⲗ ⲙ̄ⲙⲛ̄ⲧⲣⲙ̄ⲛ̄ϩⲏⲧ ⲛⲓⲙ · ⲁⲩⲱ ⲣⲟⲉⲓⲥ ⲁϩⲉⲣⲁⲧⲧⲏⲩⲧⲛ̄ ϩⲛ̄ⲧⲡⲓⲥⲧⲓⲥ ϫⲣⲟ ⲛ̄ⲧⲉⲧⲛ̄ϭⲙ̄ϭⲟⲙ · ⲛⲉⲧⲛ̄ϩⲃⲏⲩⲉ ⲧⲏⲣⲟⲩ, ⲙⲁⲣⲟⲩϣⲱⲡⲉ ϩⲛ̄ⲟⲩⲁⲅⲁⲡⲏ ·

Paragraph 04
---------
ⲁⲩⲱ ⲟⲛ ⲕⲁⲧⲁⲑⲉ ⲉⲛⲧⲁⲡⲁⲡⲟⲥⲧⲟⲗⲟⲥ ϫⲟⲟⲥ ϫⲉϯⲡⲁⲣⲁⲕⲁⲗⲉⲓ ⲙ̄ⲙⲱⲧⲛ̄ ⲛⲁⲥⲛⲏⲩ, ⲉⲧⲣⲉⲧⲛ̄ϭⲱϣⲧ̄ ⲉⲛⲉⲧⲉⲓⲣⲉ ⲛ̄ⲙ̄ⲡⲱⲣϫ̄ ⲙⲛ̄ⲛⲉⲥⲕⲁⲛⲇⲁⲗⲟⲛ ⲡⲁⲣⲁⲧⲉⲥⲃⲱ ⲉⲛⲧⲁⲧⲉⲧⲛ̄ ϫⲓⲥⲃⲱ ⲉⲣⲟⲥ. ⲛ̄ⲧⲉⲧⲛ̄ⲥⲁϩⲉⲧⲏⲩⲧⲛ̄ ⲉⲃⲟⲗ ⲙ̄ⲙⲟⲟⲩ · ⲛⲁⲓ̈ ⲅⲁⲣ ⲛ̄ⲧⲉⲓ̈ⲙⲓⲛⲉ. ⲛ̄ⲥⲉⲟ ⲁⲛ ⲛ̄ϩⲙ̄ϩⲁⲗ ⲙ̄ⲡϫⲟⲉⲓⲥ ⲡⲉⲭ̄ⲥ̄ · ⲁⲗⲗⲁ ⲉⲩⲟ ⲛ̄ϩⲏⲧⲟⲩ · ⲁⲩⲱ ⲉⲃⲟⲗ ϩⲓⲧⲛ̄ⲧⲉⲩϭⲓⲛϣⲁϫⲉ ⲉⲧϩⲟⲗϭ̄ ⲙⲛ̄ⲡⲉⲥⲙⲟⲩ ϣⲁⲩⲉⲝⲁⲡⲁⲧⲁ ⲙ̄ⲡϩⲏⲧ ⲛ̄ⲛ̄ⲃⲁⲗϩⲏⲧ :
	
Paragraph 05
---------
ⲁⲩⲱ ⲟⲛ ϫⲉϯϩⲧⲏⲧⲛ̄ ⲉⲛⲓⲟⲩϩⲟⲟⲣ · ϯϩⲧⲏⲧⲛ̄ ⲉⲛⲓⲉⲣⲅⲁⲧⲏⲥ ⲉⲑⲟⲟⲩ · ϯϩⲧⲏⲧⲛ̄ ⲉⲛⲣⲱⲙⲉ ⲉⲛⲧⲁⲛ̄ⲇⲁⲓⲙⲱⲛ ⲣ̄ϫⲟⲉⲓⲥ ⲉⲣⲟⲟⲩ. ⲙ̄ⲡⲣ̄ⲧⲣⲉⲩⲥⲕⲁⲛⲇⲁⲗⲓⲍⲉ ⲙ̄ⲙⲱⲧⲛ̄ · 

Paragraph 06
---------
ϩⲙ̄ⲡⲁⲓ̈ ⲅⲁⲣ ⲛ̄ⲧⲁϥϫⲟⲟⲥ ⲛ̄ϭⲓⲡⲁⲡⲟⲥⲧⲟⲗⲟⲥ ϫⲉⲉⲓ̈ϫⲱ ⲙ̄ⲙⲟⲥ ⲕⲁⲧⲁⲟⲩⲥⲱϣ · ⲧⲉⲧⲛ̄ⲁⲛⲉⲭⲉ ⲅⲁⲣ ⲉϩⲛⲏⲧⲛ̄ ⲛ̄ⲛⲓⲁⲑⲏⲧ · ⲉⲛⲧⲉⲧⲛ̄ϩⲉⲛⲥⲁⲃⲉⲉⲩ · ⲧⲉⲧⲛ̄ⲁⲛⲉⲭⲉ ⲅⲁⲣ ⲙ̄ⲡⲉⲧⲉⲝⲁⲡⲁⲧⲁ ⲙ̄ⲙⲱⲧⲛ̄ · ⲙ̄ⲡⲉⲧⲕⲧⲟ ⲉⲃⲟⲗ · ⲙ̄ⲡⲉⲧⲉⲓⲣⲉ ⲙ̄ⲙⲱⲧⲛ̄ ⲛ̄ϩⲙ̄ϩⲁⲗ · ⲙ̄ⲡⲉⲧⲟⲩⲱⲙ · ⲙ̄ⲡⲉⲧϫⲓ · ⲙ̄ⲡⲉⲧϫⲓⲥⲉ ⲙ̄ⲙⲟϥ · ⲙ̄ⲡⲉⲧϩⲓⲟⲩⲉ ⲉϩⲟⲩⲛ ⲉⲡⲉⲧⲛ̄ϩⲟ · 

Paragraph 07
---------
ⲏ ⲟⲩⲛⲟϭ, ⲛ̄ⲛⲟⲃⲉ ⲁⲛ ⲡⲉ ϫⲉⲧⲉⲧⲛ̄ϫⲓ, ⲁⲩⲱ ⲧⲉⲧⲛ̄ϯ ⲙⲛ̄ⲛ̄ⲕⲟⲥⲙⲓⲕⲟⲛ ⲡⲁⲣⲁⲧⲉⲅⲛⲱⲙⲏ ⲛ̄ⲛⲉⲧⲛ̄ⲉⲓⲟⲧⲉ ⲉⲧϥⲓ ⲙ̄ⲡⲉⲧⲛ̄ⲣⲟⲟⲩϣ · ⲙⲁⲗⲓⲥⲧⲁ ⲉⲥⲕⲏ ⲉϩⲣⲁⲓ̈ ⲉⲃⲟⲗ ϩⲓⲧⲛ̄ⲛⲉⲛⲉⲓⲟⲧⲉ ϫⲓⲛⲛ̄ϣⲟⲣⲡ̄ ϫⲉⲛ̄ⲛⲉⲣⲱⲙⲉ ϫⲓ, ⲏ ⲉϯ ⲡⲁⲣⲁⲧⲉⲩⲅⲛⲱⲙⲏ ·

Paragraph 08
---------
ⲁⲩⲱ ⲟⲛ ⲛⲉⲛⲉⲓⲟⲧⲉ ⲉⲛⲧⲁⲩⲃⲱⲕ ⲧⲉⲛⲟⲩ ⲉⲣⲁⲧϥ̄ ⲙ̄ⲡⲛⲟⲩⲧⲉ ⲁⲩϩⲱⲛ ⲁⲩⲱ ⲁⲩⲡⲁⲣⲁⲅⲅⲉⲓⲗⲉ, ϫⲉϥⲥϩⲟⲩⲟⲣⲧ̄ ⲛ̄ϭⲓⲡⲉⲧⲛⲁϫⲓ, ⲁⲩⲱ ⲛϥ̄ϯ ϩⲛ̄ⲟⲩⲕⲣⲟϥ ⲁϫⲛ̄ⲛⲉϥⲉⲓⲟⲧⲉ :

Chapter 11
========

Paragraph 01
---------
ⲛ̄ⲧⲱⲧⲛ̄ ⲇⲉ ⲛ̄ϩⲗ̄ⲗⲟⲓ̈ ϥⲓⲡⲣⲟⲟⲩϣ ⲛ̄ⲛ̄ⲣⲱⲙⲉ ⲉⲧϩⲁⲧⲉⲧⲏⲩⲧⲛ̄ ⲉⲧϭⲁⲗⲱⲟⲩ ⲉⲣⲱⲧⲛ̄. ⲉⲧⲉⲛⲉⲧⲛ̄ϣⲏⲣⲉ ⲛⲉ · ⲛ̄ⲑⲉ ⲉⲛⲧⲁⲧⲉⲧⲛ̄ϣⲟⲡⲟⲩ ⲉⲣⲱⲧⲛ̄ ⲉⲧⲃⲉⲡⲛⲟⲩⲧⲉ.

Paragraph 02
---------
ⲛ̄ⲧⲉⲧⲛ̄ϥⲓⲡⲣⲟⲟⲩϣ ⲟⲛ ⲛ̄ⲧⲉⲩⲯⲩⲭⲏ ϩⲛ̄ⲧⲁⲅⲁⲡⲏ ⲙ̄ⲡⲛⲟⲩⲧⲉ · ϫⲉϥⲥⲏϩ ϫⲉϯⲡⲁⲣⲁⲕⲁⲗⲉⲓ ϭⲉ ⲛ̄ⲛⲉⲡⲣⲉⲥⲃⲩⲧⲉⲣⲟⲥ ⲉⲧⲛ̄ϩⲏⲧⲧⲏⲩⲧⲛ̄ ϩⲱⲥ ϣⲃⲣ̄ⲡⲣⲉⲥⲃⲩⲧⲉⲣⲟⲥ, ⲁⲩⲱ ⲙ̄ⲙⲛ̄ⲧⲣⲉ ⲛ̄ⲙ̄ⲙⲟⲕϩⲥ̄ ⲙ̄ⲡⲉⲭ̄ⲥ̄ · ⲁⲩⲱ ϩⲱⲥ ⲟⲓⲕⲟⲛⲟⲙⲟⲥ ⲙ̄ⲡⲉⲟⲟⲩ ⲉⲧⲛⲁϭⲱⲗⲡ̄ ⲉⲃⲟⲗ ϫⲉⲙⲟⲟⲛⲉ ⲙ̄ⲡⲟϩⲉ ⲙ̄ⲡⲛⲟⲩⲧⲉ, ⲉⲧⲛ̄ϩⲏⲧⲧⲏⲩⲧⲛ̄, ϩⲛ̄ⲟⲩϩⲧⲟⲣ ⲁⲛ · ⲁⲗⲗⲁ ⲉϩⲛⲏⲧⲛ̄ ⲕⲁⲧⲁⲡⲛⲟⲩⲧⲉ · ⲟⲩⲧⲉ ϩⲛ̄ⲟⲩⲙⲛⲧⲙⲁⲓ̈ϩⲏⲩ ⲛ̄ϣⲗⲟϥ ⲁⲛ · ⲁⲗⲗⲁ ϩⲛ̄ⲟⲩⲟⲩⲣⲟⲧ · ϩⲱⲥ ⲉⲧⲉⲧⲛ̄ⲟ ⲁⲛ ⲛ̄ϫⲟⲉⲓⲥ ⲉⲛⲉⲕⲗⲏⲣⲟⲥ · ⲁⲗⲗⲁ ⲉⲧⲉⲧⲛ̄ϣⲟⲟⲡ ⲛ̄ⲧⲩⲡⲟⲥ ⲙ̄ⲡⲟϩⲉ ·

Paragraph 03
---------
ⲉⲧⲉⲧⲛ̄ⲉⲓⲣⲉ ⲙ̄ⲡⲙⲉⲉⲩⲉ ϫⲉⲁⲩϫⲟⲟⲥ ϫⲉϩⲛ̄ⲟⲩϫⲟ ⲉⲃⲟⲗ · ⲥⲉⲛⲁϫⲟⲓ̈ ⲉⲃⲟⲗ ϩⲁⲛⲉⲧⲛ̄ⲯⲩⲭⲏ · ⲁⲩⲱ ϫⲉⲡⲉⲛⲧⲁⲩϭⲁⲗⲉϩⲁϩ ⲉⲣⲟϥ. ⲥⲉⲛⲁϣⲁⲧϥ̄ ⲛ̄ϩⲁϩ · ⲛ̄ⲧⲉⲧⲛ̄ϥⲓⲡⲣⲟⲟⲩϣ ⲛ̄ⲧⲉⲩⲯⲩⲭⲏ ⲕⲁⲧⲁⲡⲛⲟⲩⲧⲉ · ⲁⲩⲱ ⲟⲛ ⲛ̄ⲧⲉⲧⲛ̄ⲧⲙ̄ⲕⲁⲁⲩ ⲉⲩϣⲁⲁⲧ ⲛ̄ⲧⲉⲩⲭⲣⲉⲓⲁ ⲕⲁⲧⲁⲡⲉⲛⲃⲓⲟⲥ ·

Paragraph 04
---------
ϫⲉⲁⲩϫⲟⲟⲥ ϫⲉⲉϣⲱⲡⲉ ⲟⲩⲛ̄ⲟⲩⲥⲟⲛ, ⲏ ⲟⲩⲥⲱⲛⲉ ⲕⲏ ⲕⲁϩⲏⲩ. ⲁⲩⲱ ⲉⲩϣⲁⲁⲧ ⲛ̄ⲧⲉϩⲣⲉ ⲙ̄ⲡⲉϩⲟⲟⲩ, ⲡⲉϩⲟⲟⲩ · ⲛ̄ⲧⲉⲟⲩⲁ ϫⲟⲟⲥ ⲛⲁⲩ ⲉⲃⲟⲗ ⲛ̄ϩⲏⲧⲧⲏⲩⲧⲛ̄ ϫⲉⲃⲱⲕ ϩⲛ̄ⲟⲩⲉⲓⲣⲏⲛⲏ, ⲛ̄ⲧⲉⲧⲛ̄ϩⲙⲟⲙ ⲛ̄ⲧⲉⲧⲛ̄ⲥⲓ. ⲛϥ̄ⲧⲙ̄ϯ ⲇⲉ ⲛⲁⲩ ⲛ̄ⲛⲉⲧⲟⲩⲁϩⲉ ⲛⲁⲩ, ⲛ̄ⲧⲉⲡⲥⲱⲙⲁ · ⲟⲩ ⲡⲉ ⲫⲏⲩ ·

Paragraph 05
---------
ⲉϣⲱⲡⲉ ⲇⲉ ⲛ̄ⲥⲉϣⲁⲁⲧ ⲁⲛ ⲛ̄ⲧⲉϩⲣⲉ ⲙⲛ̄ⲑⲃ̄ⲥⲱ · ⲙⲛ̄ⲧⲁⲩ ϣⲁϫⲉ ⲙ̄ⲙⲁⲩ ⲉϫⲱ · ⲁⲩⲱ ⲛ̄ⲧⲟⲕ ϩⲱⲱⲕ ⲟⲛ ⲕⲛⲁϣⲱⲡⲉ ⲛ̄ⲁⲧⲛⲟⲃⲉ ·

Paragraph 06
---------
ⲁⲗⲗⲁ ⲣⲟⲉⲓⲥ ⲛ̄ⲧⲟϥ ⲉⲧⲙ̄ⲕⲁⲁⲩ ⲉϣⲃ̄ⲟⲩⲟⲛ ⲉⲟⲩⲟⲛ · ⲙⲏⲡⲟⲧⲉ ⲛⲅ̄ϭⲛ̄ϩⲟⲉⲓⲛⲉ ⲉⲩϫⲓ ⲙ̄ⲡⲉⲩⲙ̄ⲧⲟⲛ ϫⲉⲟⲩⲛ̄ⲧⲁⲩ ⲣⲱⲙⲉ ⲙ̄ⲙⲁⲩ · ⲛⲅ̄ϭⲛ̄ϩⲟⲉⲓⲛⲉ ⲉⲩⲙⲟⲟϣⲉ ϩⲛ̄ⲟⲩⲕⲱⲗϫ̄ ⲙⲛ̄ⲟⲩⲙ̄ⲕⲁϩ ϫⲉⲙⲛ̄ⲧⲟⲩ ⲣⲱⲙⲉ ⲙ̄ⲙⲁⲩ ⲉⲧⲃⲉⲡⲁⲓ̈ ⲟⲩⲛⲟϭ, ⲛ̄ⲛⲟⲃⲉ ⲡⲉ ϩⲙ̄ⲙⲁ ⲛ̄ⲧⲉⲓ̈ϩⲉ ⲉⲧⲣⲉⲩϫⲓⲡϩⲟ ⲛ̄ϩⲟⲓ̈ⲛⲉ. ⲛ̄ⲥⲉⲕⲁϩⲟⲓ̈ⲛⲉ · ⲉⲩⲙⲟⲩϩ ⲛ̄ⲥⲱⲟⲩ ⲣⲱ ⲁⲛ ϩⲟⲗⲱⲥ · 

Paragraph 07
---------
ⲁⲗⲗⲁ ⲙⲁⲣⲉⲟⲩϣⲱϣ ⲛ̄ⲟⲩⲱⲧ ϣⲱⲡⲉ ⲛⲁⲩ, ⲧⲏⲣⲟⲩ ϩⲓⲟⲩⲥⲟⲡ ⲛ̄ⲑⲉ ⲉⲧⲥⲏϩ ϫⲉⲡⲁⲡⲉϩⲟⲩⲟ ⲙ̄ⲡϥ̄ⲣ̄ϩⲟⲩⲟ · ⲁⲩⲱ ⲡⲁⲡⲕⲟⲩⲓ̈ · ⲙ̄ⲡϥ̄ⲥⲃⲟⲕ · ϫⲉⲕⲁⲥ ⲉⲣⲉⲟⲩⲙ̄ⲧⲟⲛ ϣⲱⲡⲉ ⲛⲁⲩ ⲧⲏⲣⲟⲩ · ⲛ̄ⲥⲉϣⲙ̄ϣⲉ ⲙ̄ⲡⲛⲟⲩⲧⲉ ϩⲛ̄ⲟⲩⲧⲱⲧ ⲛ̄ϩⲏⲧ · ⲉⲙⲛ̄ⲁⲣⲓⲕⲉ ϣⲟⲟⲡ. ⲟⲩⲧⲉ ⲙⲛ̄ⲧⲣⲉϥϫⲓϩⲟ :
	
Chapter 12
========
	
Paragraph 01
---------
ⲛ̄ⲧⲱⲧⲛ̄ ⲇⲉ ⲛ̄ⲉⲓⲟⲧⲉ ⲛ̄ⲛ̄ⲏⲓ̈ ϥⲓⲡⲣⲟⲟⲩϣ ⲛ̄ⲛ̄ⲣⲱⲙⲉ ⲉⲛⲧⲁⲡⲛⲟⲩⲧⲉ ϭⲁⲗⲱⲟⲩ, ⲉⲣⲱⲧⲛ̄ ϩⲛ̄ⲟⲩϩⲟⲧⲉ ⲛ̄ⲧⲉⲡⲛⲟⲩⲧⲉ ⲉⲧⲉⲧⲛ̄ϯⲥⲃⲱ ⲛⲁⲩ ⲉⲡⲟⲩϫⲁⲓ̈ ⲛ̄ⲛⲉⲩⲯⲩⲭⲏ · ϫⲉⲁⲩϫⲟⲟⲥ ϫⲉⲛ̄ⲉⲓⲟⲧⲉ ⲙ̄ⲡⲣ̄ϯⲛⲟⲩϭⲥ̄ ⲛ̄ⲛⲉⲧⲛ̄ϣⲏⲣⲉ · ⲁⲗⲗⲁ ⲥⲁⲛⲟⲩϣⲟⲩ ϩⲛ̄ⲧⲉⲥⲃⲱ ⲙⲛ̄ⲡⲧⲥⲁⲃⲟ ⲙ̄ⲡϫⲟⲉⲓⲥ ·

Paragraph 02
---------
ⲁⲩⲱ ⲟⲛ ϫⲉⲡⲉⲧⲉⲟⲩⲛ̄ⲣⲱⲙⲉ ϭⲁⲗⲱⲟⲩ ⲉⲣⲟϥ. ⲥⲉⲛⲁϫⲛⲟⲩϥ ⲉⲣⲟϥ · ϩⲟⲙⲟⲓⲱⲥ ⲡⲉⲧⲉⲙⲛ̄ⲣⲱⲙⲉ ϭⲁⲗⲱⲟⲩ, ⲉⲣⲟϥ · ⲥⲉⲛⲁϫⲛⲟⲩϥ ⲉⲧⲉϥⲯⲩⲭⲏ ⲙ̄ⲙⲓⲛ ⲙ̄ⲙⲟϥ ·

Paragraph 03
---------
ⲉⲧⲉⲧⲛ̄ⲥⲟⲟⲩⲛ ϫⲉⲛ̄ⲑⲉ ⲙ̄ⲡⲉⲛⲧⲁϥϫⲓ ⲙ̄ⲡϯⲟⲩ ⲛ̄ϭⲓⲛϭⲱⲣ ⲁϥⲣ̄ϩⲱⲃ ⲛ̄ϩⲏⲧⲟⲩ. ⲁϥϯϩⲏⲩ ⲛ̄ⲕⲉϯⲟⲩ · ⲁⲩⲱ ⲡⲉⲛⲧⲁϥϫⲓ ⲙ̄ⲡⲉⲥⲛⲁⲩ · ⲁϥϯϩⲏⲩ ⲛ̄ⲕⲉⲥⲛⲁⲩ · ⲧⲁⲓ̈ ϩⲱⲧⲧⲏⲩⲧⲛ̄ <ⲧⲉ> ⲧⲉⲧⲛ̄ϩⲉ · ⲉⲧⲉⲧⲛ̄ϣⲁⲛⲙⲟⲟⲛⲉ ⲙ̄ⲙⲟⲟⲩ ⲕⲁⲗⲱⲥ ⲛ̄ⲑⲉ ⲙ̄ⲡϣⲱⲥ ⲉⲧⲛⲁⲛⲟⲩϥ ⲉϣⲁϥⲕⲱ ⲛ̄ⲧⲉϥⲯⲩⲭⲏ ϩⲁⲛⲉϥⲉⲥⲟⲟⲩ :

Paragraph 04
---------
ⲡϫⲟⲉⲓⲥ ⲅⲁⲣ ϫⲱ ⲙ̄ⲙⲟⲥ ϫⲉⲙ̄ⲙⲛ̄ⲁⲅⲁⲡⲏ ⲉⲛⲁⲁⲁϥ ⲉⲧⲁⲓ̈. ⲛ̄ⲥⲁⲧⲣⲉⲡⲣⲱⲙⲉ ⲕⲱ ⲛ̄ⲧⲉϥⲯⲩⲭⲏ ϩⲁⲛⲉϥϣⲃⲉⲉⲣ · ϫⲉⲕⲁⲥ ⲛ̄ⲧⲱⲧⲛ̄, ⲁⲩⲱ ⲛ̄ⲧⲟⲟⲩ ⲉⲧⲉⲧⲛⲉⲣ̄ⲙ̄ⲡϣⲁ ϩⲓⲟⲩⲥⲟⲡ ⲉⲃⲱⲕ ⲉϩⲟⲩⲛ ⲉⲡⲙⲁ ⲛ̄ϣⲉⲗⲉⲉⲧ ⲙⲛ̄ⲡⲁⲧϣⲉⲗⲉⲉⲧ ⲙ̄ⲙⲉ ⲓ̄ⲥ̄ ·

Paragraph 05
---------
ϩⲁⲣⲉϩ ⲛ̄ⲧⲟϥ ⲁⲩⲱ ⲣⲟⲉⲓⲥ ⲙ̄ⲡⲣ̄ⲧⲣⲉⲩϭⲛ̄ⲟⲩⲁ ⲛ̄ϩⲏⲧⲛ̄ ⲉⲣⲉⲧⲉϥϩⲃ̄ⲥⲱ ⲗⲁⲁⲙ ⲏ ⲁⲕⲉⲓ ⲉϩⲟⲩⲛ ⲉⲡⲉⲓ̈ⲙⲁ ⲉⲙⲛ̄ϩⲃ̄ⲥⲱ ⲙ̄ⲙⲁ ⲛ̄ϣⲉⲗⲉⲉⲧ ϩⲓⲱⲱⲕ · ⲏ ⲛ̄ⲥⲉϫⲟⲟⲥ ϫⲉⲛⲟϫϥ̄ ⲉⲃⲟⲗ ⲉⲡⲕⲁⲕⲉ ⲉⲧϩⲓⲃⲟⲗ · ⲟⲩⲟⲓ̈ ⲛⲁⲓ̈. ⲁⲩⲱ ⲟⲩⲟⲓ̈ ⲛ̄ⲟⲩⲟⲛ ⲛⲓⲙ ⲉⲣϣⲁⲛⲡⲁⲓ̈ ⲧⲱⲙⲧ̄ ⲉⲣⲟⲛ :

Chapter 13
========

Paragraph 01
---------
ⲛ̄ⲧⲱⲧⲛ̄ ϩⲱⲧⲧⲏⲩⲧⲛ̄ ⲱ ⲛⲉⲥⲛⲏⲩ. ⲥⲱⲧⲙ̄ ⲛ̄ⲥⲁⲛⲉⲧⲛ̄ⲉⲓⲟⲧⲉ ⲉⲧϯⲥⲃⲱ ⲛⲏⲧⲛ̄ ϩⲙ̄ⲙⲛ̄ⲧⲥⲧⲙⲏⲧ ⲛⲓⲙ ⲉⲛⲁⲛⲟⲩϥ ⲙⲛ̄ϩⲩⲡⲟⲧⲁⲅⲏ ⲛⲓⲙ · ϫⲉⲁⲩϫⲟⲟⲥ ϫⲉϩⲩⲡⲟⲧⲁⲥⲥⲉ ⲛ̄ⲛⲉⲧⲛ̄ⲉⲣⲏⲩ, ϩⲛ̄ⲑⲟⲧⲉ ⲙ̄ⲡⲉⲭ̄ⲥ̄ · ⲁⲩⲱ ϫⲉⲛ̄ϣⲏⲣⲉ ⲥⲱⲧⲙ̄ ⲛ̄ⲥⲁⲛⲉⲧⲛ̄ⲉⲓⲟⲧⲉ ϩⲛ̄ⲥⲙⲟⲧ ⲛⲓⲙ · ⲡⲁⲓ̈ ⲅⲁⲣ ⲡⲉ ⲡⲟⲩⲱϣ ⲙ̄ⲡϫⲟⲓ̈ⲥ · 

Paragraph 02
---------
ⲁⲩⲱ ⲟⲛ ϫⲉⲥⲱⲧⲙ̄ ⲛ̄ⲥⲁⲛⲉⲧⲛ̄ⲛⲟϭ, ⲛ̄ⲧⲉⲧⲛ̄ϩⲩⲡⲟⲧⲁⲥⲥⲉ ⲛⲁⲩ · ⲛ̄ⲧⲟⲟⲩ ⲅⲁⲣ ⲥⲉⲟ ⲛ̄ⲟⲩϣⲏ ⲛ̄ⲣⲟⲉⲓⲥ ϩⲁⲛⲉⲧⲛ̄ⲯⲩⲭⲏ · ϫⲉⲉⲩⲛⲁⲣ̄ⲡⲁⲓ̈ ϩⲛ̄ⲟⲩⲣⲁϣⲉ ⲉⲛⲥⲉⲁϣⲁϩⲟⲙ ⲁⲛ ·

Paragraph 03
---------
ⲁⲩⲱ ⲟⲛ ϫⲉⲧⲛ̄ⲥⲟⲡⲥ̄ ⲇⲉ ⲙ̄ⲙⲱⲧⲛ̄ ⲛⲉⲥⲛⲏⲩ ⲉⲥⲟⲩⲛ̄ⲛⲉⲧϩⲟⲥⲉ ⲛ̄ϩⲏⲧⲧⲏⲩⲧⲛ̄, ⲁⲩⲱ ⲉⲧⲡⲣⲟϩⲓⲥⲧⲁ ⲉⲣⲱⲧⲛ̄ ϩⲙ̄ⲡϫⲟⲉⲓⲥ, ⲁⲩⲱ ⲉⲧϯⲥⲃⲱ ⲛⲏⲧⲛ̄. ⲛ̄ⲧⲉⲧⲛ̄ⲕⲁⲁⲩ ⲛ̄ⲛⲁϩⲣⲏⲧⲛ̄ ϩⲛ̄ⲟⲩϩⲟⲩⲟ ϩⲛ̄ⲧⲁⲅⲁⲡⲏ ⲉⲧⲃⲉⲡⲉⲩϩⲱⲃ · ϫⲉⲕⲁⲥ ⲉⲧⲉⲧⲛⲉϣⲱⲡⲉ ⲛ̄ⲕⲗⲟⲙ ⲛ̄ϣⲟⲩϣⲟⲩ ⲁⲩⲱ ⲛ̄ⲧⲉⲗⲏⲗ ⲛ̄ⲉⲟⲟⲩ ⲛ̄ⲛⲉⲧⲛⲁⲩ ⲉⲣⲟⲛ, ⲙⲛ̄ⲛⲉⲧⲛⲁⲧⲱⲙⲧ̄ ⲉⲣⲟⲛ ⲧⲏⲣⲟⲩ. ⲉⲩⲕⲧⲟ ⲙⲛ̄ⲟⲩⲙⲉⲧⲁⲛⲟⲓⲁ · ⲁⲩⲱ ⲛ̄ⲧⲉⲧⲛ̄ϣⲱⲡⲉ ⲛ̄ϣⲟⲩϣⲟⲩ, ⲛ̄ⲛⲉⲛⲉⲓⲟⲧⲉ ⲧⲏⲣⲟⲩ ϩⲙ̄ⲡⲉϩⲟⲟⲩ ⲙ̄ⲡⲉⲭ̄ⲥ̄ · ⲉⲧⲉⲡⲁⲓ̈ ⲡⲉ ⲉⲛ ϣⲁⲛⲉⲓ ⲉⲃⲟⲗ ϩⲙ̄ⲡⲉⲓ̈ⲙⲁ, ⲛ̄ⲧⲛ̄ϭⲓⲛⲉ ⲛ̄ⲟⲩⲡⲁⲣⲣⲏⲥⲓⲁ ⲛ̄ⲛⲁϩⲣⲁⲩ ϩⲙ̄ⲡⲙⲁ ⲉⲧⲙ̄ⲙⲁⲩ : 

Paragraph 04
---------
ⲉⲧⲃⲉⲡⲁⲓ̈ ⲛⲉⲥⲛⲏⲩ ⲙⲁⲣⲛ̄ⲕⲧⲟⲛ ⲛ̄ⲧⲛ̄ⲧⲁϩⲉⲛⲉⲛϩⲃⲏⲩⲉ ⲉⲣⲁⲧⲟⲩ, ⲙⲛ̄ⲛⲉⲛϩⲓⲟⲟⲩⲉ. ⲁⲩⲱ ⲛ̄ⲧⲛ̄ϣⲓⲛⲉ ⲛ̄ⲥⲁⲛⲉϩⲓⲟⲟⲩⲉ ⲛ̄ϣⲁⲉⲛⲉϩ ⲙ̄ⲡϫⲟⲓ̈ⲥ · ϫⲉⲕⲁⲥ ⲉⲛⲉϭⲓⲛⲉ ⲛ̄ⲟⲩⲧⲃ̄ⲃⲟ ⲛ̄ⲛⲉⲛⲯⲩⲭⲏ : 

Paragraph 05
---------
ⲡϫⲟⲉⲓⲥ ⲇⲉ ⲡⲉⲭ̄ⲥ̄ ⲓ̄ⲥ̄ ⲡϣⲏⲣⲉ ⲙ̄ⲡⲉⲧⲥⲙⲁⲙⲁⲁⲧ ⲡⲛⲟⲩⲧⲉ ⲛ̄ⲛ̄ϭⲟⲙ ⲡ̄ⲡⲁⲛⲧⲟⲕⲣⲁⲧⲱⲣ ⲉϥⲉⲥⲟⲟⲩⲧⲛ̄ ⲛ̄ⲛⲉⲧⲛ̄ϩⲏⲧ ⲉϩⲟⲩⲛ ⲉⲧⲁⲅⲁⲡⲏ ⲙ̄ⲡⲛⲟⲩⲧⲉ ⲁⲩⲱ ⲉⲑⲩⲡⲟⲙⲟⲛⲏ ⲙ̄ⲡⲉⲭ̄ⲥ̄ ·

Paragraph 06
---------
ⲁⲩⲱ ⲉϥⲛⲁϯϭⲟⲙ ⲛⲏⲧⲛ̄ ⲧⲏⲣⲧⲛ̄ ϩⲓⲟⲩⲥⲟⲡ · ⲉⲓⲧⲉ ⲛⲟϭ · ⲉⲓⲧⲉ ⲕⲟⲩⲉⲓ · ⲉⲓⲧⲉ ⲉⲓⲱⲧ · ⲉⲓⲧⲉ ϣⲏⲣⲉ · ⲉⲓⲧⲉ ⲙⲁⲁⲩ · ⲉⲓⲧⲉ ϣⲉⲉⲣⲉ. ⲉⲓⲧⲉ ⲟⲩⲟⲛ ⲛⲓⲙ ϩⲓⲟⲩⲥⲟⲡ ⲉⲧⲣⲉⲧⲛ̄ϥⲓ ϩⲁⲛⲉⲧⲛ̄ⲉⲣⲏⲩ · ϫⲉⲕⲁⲥ ⲉⲧⲉⲧⲛⲉϫⲱⲕ ⲉⲃⲟⲗ ⲛ̄ⲛ̄ⲛⲟⲙⲟⲥ ⲙ̄ⲡⲉⲭ̄ⲥ̄ :
	
Paragraph 07
---------
ⲛ̄ⲧⲟϥ ⲇⲉ ⲡⲛⲟⲩⲧⲉ ⲛ̄ϯⲣⲏⲛⲏ ⲉϥⲉⲟⲩⲱϣϥ̄ ⲙ̄ⲡⲥⲁⲧⲁⲛⲁⲥ ϩⲁⲛⲉⲧⲛ̄ⲟⲩⲉⲣⲏⲧⲉ ϩⲛ̄ⲟⲩϭⲉⲡⲏ · ⲁⲩⲱ ⲉϥⲛⲁϯϭⲟⲙ ⲛⲏⲧⲛ̄ ⲧⲏⲣⲧⲛ̄ ⲉⲧⲣⲉⲧⲉⲧⲛ̄ⲉⲓⲣⲉ ⲙ̄ⲡⲉϥⲟⲩⲱϣ ⲛⲁϥ · ⲉϥⲉⲓⲣⲉ ⲙ̄ⲡⲉⲧⲣ̄ⲁⲛⲁϥ ⲛ̄ϩⲏⲧⲛ̄ ⲙ̄ⲡⲉϥⲙ̄ⲧⲟ ⲉⲃⲟⲗ ϩⲓⲧⲛ̄ⲓ̄ⲥ̄ ⲡⲉⲭ̄ⲥ̄ · ⲁⲩⲱ ⲉϥⲛⲁϫⲉⲕⲧⲏⲩⲧⲛ̄ ⲉⲃⲟⲗ ⲛ̄ⲟⲩϣⲱ ⲛⲓⲙ ⲉⲧⲛⲁⲛⲟⲩϥ · ⲉⲧⲣⲉⲧⲛ̄ϣⲱⲡⲉ ⲛ̄ⲥⲟⲫⲟⲥ ⲉⲡⲁⲅⲁⲑⲟⲛ. ⲛ̄ⲁⲕⲉⲣⲁⲓⲟⲥ ⲇⲉ ⲉⲡⲡⲉⲑⲟⲟⲩ :
	
Chapter 14
========

Paragraph 01
---------
ⲡⲁⲗⲓⲛ ⲟⲛ ϯⲛⲁϫⲱ ⲛⲏⲧⲛ̄ ⲙ̄ⲡⲉⲓ̈ⲕⲉϣⲁϫⲉ ⲉⲧⲉⲟⲩⲟⲥⲉ ⲛⲏⲧⲛ̄ ⲁⲛ ⲡⲉ. ⲁⲗⲗⲁ ⲟⲩϩⲏⲩ ⲛ̄ⲧⲟϥ ⲛⲏⲧⲛ̄ ⲡⲉ ⲙⲛ̄ⲟⲩⲉⲟⲟⲩ · ⲉⲧⲉⲡⲁⲓ̈ ⲡⲉ · ϫⲉϩⲙ̄ⲡⲉϩⲙⲉ ⲛ̄ϩⲟⲟⲩ ⲉⲧⲟⲩⲕⲏⲣⲩⲥⲥⲉ ⲙ̄ⲙⲟϥ ϩⲙ̄ⲡⲕⲁϩ ⲧⲏⲣϥ̄ ⲉⲧⲣⲉⲟⲩⲟⲛ ⲛⲓⲙ ⲁⲅⲱⲛⲓⲍⲉ ⲛ̄ϩⲏⲧϥ̄ ϩⲙ̄ⲡⲕⲟⲥⲙⲟⲥ ⲧⲏⲣϥ̄ ⲡⲟⲩⲁ ⲡⲟⲩⲁ ⲕⲁⲧⲁⲧⲉϥϭⲟⲙ · ⲉⲓⲧⲉ ⲛⲟϭ · ⲉⲓⲧⲉ ⲕⲟⲩⲉⲓ · ⲁⲕⲙⲏⲛ ⲉⲩⲣ̄ϩⲟⲩⲟ ⲡⲁⲣⲁⲧⲉⲩϭⲟⲙ · 

Paragraph 02
---------
ϯⲥⲱⲧⲙ̄ϫⲉⲟⲩⲛ̄ϩⲁϩ ⲛ̄ϩⲏⲧⲧⲏⲩⲧⲛ̄ ϩⲛ̄ⲛⲉⲧⲉⲟⲩⲛ̄ϭⲟⲙ ⲙ̄ⲙⲟⲟⲩ ⲉⲣ̄ϩⲟⲩⲟ · ⲉⲩⲟⲩⲱⲙ ϩⲓⲣⲟⲩϩⲉ ⲙ̄ⲙⲏⲛⲉ · ⲉⲙⲡϥ̄ ⲣ̄ⲣⲟⲟⲩϣ ⲛⲁⲩ, ϫⲉⲟⲩⲉⲧ ⲛⲓϩⲟⲟⲩ, <ⲟⲩ>ⲉⲧ ⲛ̄ⲕⲉϩⲟⲟⲩ ⲧⲏⲣⲟⲩ · ⲉⲟⲩⲛ̄ϩⲁϩ ⲛ̄ⲕⲟⲥⲙⲓⲕⲟⲛ ϩⲓⲃⲟⲗ ⲉⲓⲣⲉ ⲥⲛⲁⲩ, ⲥⲛⲁⲩ, ϩⲓϥⲧⲟⲟⲩ · ⲁⲩⲱ ⲟⲛ ⲉⲟⲩⲛ̄ⲟⲩⲟⲛ ⲥⲉⲕⲥⲁⲃⲃⲁⲧⲟⲛ ·

Paragraph 03
---------
ⲙⲁⲗⲓⲥⲧⲁ ⲛⲉⲥⲛⲏⲩ ⲙ̄ⲡⲉⲓ̈ⲙⲁ ϩⲁⲧⲏⲛ ⲟⲩ ⲙⲟⲛⲟⲛ ϫⲉⲥⲉϩⲱⲧⲣ̄ ⲧⲏⲣⲟⲩ, ϫⲓⲛⲛ̄ϩⲗ̄ⲗⲟⲉⲓ ⲉⲧⲉⲙⲛ̄ϭⲟⲙ ⲙ̄ⲙⲟⲟⲟⲩ ϣⲁⲛ̄ϣⲏⲣⲉ ϣⲏⲙ ⲉⲧⲥⲟⲃⲕ̄ · ⲁⲗⲗⲁ ⲡⲉⲩϩⲟⲩⲟ ⲟⲛ ⲥⲉⲕϥⲧⲟⲟⲩ, ϩⲓⲥⲁⲃⲃⲁⲧⲟⲛ, ⲉⲩⲣ̄ⲡⲕⲉⲟⲩⲱⲙⲟⲉⲓⲕ ⲁⲛ ·

Paragraph 04
---------
ⲉⲩⲉⲓⲣⲉ ⲙ̄ⲡⲙⲉⲉⲩⲉ ⲙ̄ⲡⲉⲛϫⲟⲉⲓⲥ ⲓ̄ⲥ̄ · ⲁⲩⲱ ⲡⲕⲉⲙⲱⲩⲥⲏⲥ · ⲙⲛ̄ϩⲏⲗⲓⲁⲥ, ⲉⲁⲩⲣ̄ⲡⲉϩⲙⲉ ⲛ̄ϩⲟⲟⲩ ⲧⲏⲣϥ̄ ⲛ̄ⲟⲩⲥⲟⲡ ⲛ̄ⲟⲩⲱⲧ ⲉⲙⲡⲟⲩⲧⲉⲡⲗⲁⲁⲩ, ⲟⲩⲧⲉ ⲟⲉⲓⲕ. ⲟⲩⲧⲉ ⲙⲟⲟⲩ · 

Paragraph 05
---------
ⲁⲛⲟⲛ ⲇⲉ ⲙ̄ⲡⲛ̄ⲧⲛ̄ⲧⲱⲛⲛ̄ ⲉⲣⲟⲟⲩ ϩⲟⲗⲱⲥ ϩⲛ̄ⲧⲉⲛⲗⲉϥⲗⲓϥⲉ ⲛ̄ⲉⲗⲁⲭⲓⲥⲧⲟⲛ · ⲁⲩⲱ ⲟⲩ ⲡⲉ ⲡⲉϩⲟⲩⲟ ϫⲉⲁⲛⲉⲓ ⲉⲃⲟⲗ ϩⲙ̄ⲡⲕⲟⲥⲙⲟⲥ ⲉϩⲟⲩⲛ ⲉⲡⲉⲓ̈ⲃⲓⲟⲥ ⲡⲁⲓ̈ ⲉⲧⲛ̄ⲙ̄ⲡϣⲁ ⲙ̄ⲙⲟϥ ⲁⲛ ·

Paragraph 06
---------
ⲉⲧⲃⲉⲡⲁⲓ̈ ⲙ̄ⲡⲣ̄ⲧⲣⲉⲛⲁⲙⲉⲗⲉⲓ · ⲁⲗⲗⲁ ⲙⲁⲣⲛ̄ⲁⲅⲱⲛⲓⲍⲉ ⲧⲏⲣⲛ̄ ⲡⲟⲩⲁ ⲡⲟⲩⲁ ⲕⲁⲧⲁⲧⲉϥϭⲟⲙ · ⲕⲁⲧⲁⲡⲉⲛⲧⲁⲡⲉⲛⲧⲁⲡϫⲟⲉⲓⲥ ϫⲟⲟϥ. ϫⲉⲁⲅⲱⲛⲓⲍⲉ ⲉⲃⲱⲕ ⲉϩⲟⲩⲛ ϩⲓⲧⲛ̄ⲧⲡⲩⲗⲏ ⲉⲧϭⲏⲩ · ⲧⲁⲓ̈ ⲉⲛⲧⲁϥϫⲟⲟⲥ ϫⲉϩⲉⲛⲕⲟⲩⲓ̈ ⲛⲉⲧⲛⲁⲃⲱⲕ ⲉϩⲟⲩⲛ ⲛ̄ϩⲏⲧⲥ̄ · 

Paragraph 07
---------
ⲉⲧⲉⲡⲁⲓ̈ ⲡⲉ ϫⲉⲛⲁϣⲉⲛⲉⲧⲉⲓⲣⲉ ⲙ̄ⲡⲉⲩⲟⲩⲱϣ ⲛ̄ϩⲏⲧ ⲧⲉⲛⲟⲩ, ⲛ̄ⲑⲉ ⲉⲧⲟⲩⲁϣⲥ̄ · ⲉⲩⲛⲁⲡⲱϩ ⲙ̄ⲡⲉⲩϩⲏⲧ ϩⲱⲱϥ ⲉⲩϣⲁⲛⲉⲓ ⲉⲃⲟⲗ ϩⲙ̄ⲡⲉⲓ̈ⲙⲁ · ϩⲉⲛⲕⲟⲩⲓ̈ ⲇⲉ ⲛⲉⲧⲛⲁϩⲉϫϩⲱϫⲟⲩ, ⲛ̄ⲥⲉⲙⲟⲕϩⲟⲩ, ⲉⲧⲃⲉⲡⲛⲟⲩⲧⲉ. ϫⲉⲉⲩⲛⲁϫⲓ ϩⲱⲱϥ ⲙ̄ⲡⲉⲩⲥⲟⲗⲥⲗ̄ ⲙⲛ̄ⲡⲉⲩⲧⲱⲧ ⲛ̄ϩⲏⲧ ϩⲙ̄ⲡⲙⲁ ⲉⲧⲟⲩⲛⲁⲃⲱⲕ ⲉⲣⲟϥ ·

Chapter 15
========

Paragraph 01
---------
ⲁⲩⲱ ⲟⲛ ⲡϫⲟⲉⲓⲥ ϫⲱ ⲙ̄ⲙⲟⲥ ϫⲉⲡⲉⲛⲧⲁϥϩⲉ ⲉⲧⲉϥⲯⲩⲭⲏ. ϥⲛⲁⲥⲟⲣⲙⲉⲥ · ⲡⲉⲧⲛⲁⲥⲱⲣⲙ̄ ⲇⲉ ⲛ̄ⲧⲉϥⲯⲩⲭⲏ ⲉⲧⲃⲏⲏⲧ. ϥⲛⲁϩⲉ ⲉⲣⲟⲥ · ⲉⲩⲱⲛϩ̄ ϣⲁⲉⲛⲉϩ : 

Paragraph 02
---------
ⲅⲉⲛⲟⲓⲧⲟ ⲇⲉ ⲛ̄ⲧⲉⲡϫⲟⲉⲓⲥ ⲧⲁⲁⲥ ⲛⲁⲛ ⲉⲧⲣⲉⲩϩⲉ ⲉⲣⲟⲛ ⲉⲛⲣⲟⲉⲓⲥ, ⲁⲩⲱ ⲉⲛϯⲕⲁⲣⲡⲟⲥ · ⲉⲛⲉⲓⲣⲉ ⲙ̄ⲡⲙⲉⲉⲩⲉ ⲛⲛⲉϥⲉⲛⲧⲟⲗⲏ · ⲉⲛⲕⲁⲑⲁⲣⲓⲍⲉ ⲙ̄ⲙⲟⲛ ⲉⲃⲟⲗ ϩⲛ̄ϫⲱϩⲙ̄ ⲛⲓⲙ ⲙⲛ̄ⲧⲙⲛ̄ⲧϩⲏⲧ ⲥⲛⲁⲩ · ⲁⲩⲱ ⲧⲙⲛ̄ⲧⲣⲉϥϯⲧⲱⲛ, ⲛ̄ⲧⲙⲛ̄ⲧϣⲏⲣⲉ ϣⲏⲙ · ⲙⲛ̄ⲧⲙⲛ̄ⲧϫⲁⲥⲓϩⲏⲧ. ⲧⲁⲓ̈ ⲉϣⲁⲣⲉⲡⲛⲟⲩⲧⲉ ϯ ⲟⲩⲃⲏⲥ ·

Paragraph 03
---------
ⲉⲛϩⲱ ⲉⲣⲟⲛ ⲙ̄ⲙⲁⲧⲉ ⲉⲧⲉⲥⲃⲱ ⲉⲧⲟⲩⲟϫ, ⲛ̄ⲛⲉⲛⲉⲓⲟⲧⲉ ⲙⲛ̄ⲛⲉⲩⲉⲛⲧⲟⲗⲏ ⲉⲛⲧⲁⲩϩⲟⲛⲟⲩ ⲉⲧⲟⲟⲧⲛ̄ · ϫⲉⲕⲁⲥ ⲉⲧⲉⲧⲛⲉⲣ̄ⲙ̄ⲡϣⲁ ⲛ̄ⲃⲱⲕ ⲉϩⲟⲩⲛ ⲉⲡⲱⲛϩ̄ ϩⲓⲟⲩⲥⲟⲡ · ⲛ̄ⲧⲱⲧⲛ̄ ⲙⲛ̄ⲛⲉⲧⲛ̄ϣⲏⲣⲉ, ⲙⲛ̄ⲛⲉⲧⲛ̄ⲥⲛⲏⲩ, ⲙⲛ̄ⲛⲉⲧⲛ̄ⲙⲁⲁⲩ, ⲙⲛ̄ⲛⲉⲧⲛ̄ϣⲉⲉⲣⲉ · ⲙⲛ̄ⲛⲉⲧⲛ̄ⲣⲱⲙⲉ ⲧⲏⲣⲟⲩ · ⲉⲙⲛ̄ⲗⲁⲁⲩ ϯϫⲣⲟⲡ ⲛⲏⲧⲛ̄ :

Paragraph 04
---------
ⲕⲁⲓ ⲅⲁⲣ ⲛ̄ⲧⲁⲓ̈ⲥϩⲁⲓ̈ⲛⲁⲓ̈ ⲁⲛ ⲉⲓ̈ϯⲥⲃⲱ ⲛⲏⲧⲛ̄ · ⲁⲛⲟⲕ ⲅⲁⲣ ⲁⲛⲟⲕ ⲟⲩⲧⲁⲗⲁⲓⲡⲱⲣⲟⲥ, ⲉⲛϯⲡⲏϩ ⲁⲛ ⲉⲛⲉⲓ̈ϣⲓ · ⲁⲩⲱ ⲛ̄ⲧⲉϣⲗⲏⲗ ⲉϫⲱⲓ̈ ⲛ̄ⲧⲉⲡⲛⲟⲩⲧⲉ ⲛⲁϩⲙⲉⲧ ⲉⲃⲟⲗ ϩⲙ̄ⲡⲉⲑⲟⲟⲩ ⲛⲓⲙ · ϫⲉⲁⲛⲟⲕ ⲟⲩϩⲏⲕⲉ ⲁⲛ̄ⲟⲩⲉⲃⲓⲏⲛ · ⲁⲗⲗⲁ ⲉⲓ̈ⲟⲩⲱϣ ⲉⲧⲣⲉⲛⲣ̄ⲃⲟⲗ ⲧⲏⲣⲛ̄ ⲉⲧⲉⲕⲣⲓⲥⲓⲥ ⲙ̄ⲡⲛⲟⲩⲧⲉ. ⲛ̄ⲧⲛ̄ⲣ̄ⲙ̄ⲡϣⲁ ⲙ̄ⲡⲱⲛϩ̄ ϣⲁⲉⲛⲉϩ ϩⲓⲟⲩⲥⲟⲡ :

