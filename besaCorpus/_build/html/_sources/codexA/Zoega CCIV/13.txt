
----------------------------
13. *To Aphtonia*
----------------------------


Chapter 01
=========
Paragraph 01
------
ⲁⲣϯⲉⲟⲟⲩ ⲙ̄ⲡⲛⲟⲩⲧⲉ ⲧⲱⲛⲉ . ⲉⲓ̈ϣⲁϫⲉ ⲉⲣⲟ ⲛ̄ⲧⲟ ⲁⲫⲑⲟⲛⲓⲁ ⲧϣⲉⲉⲣⲉ ⲙ̄ⲡⲕⲟⲙⲉⲥ ⲁⲗⲉⲝⲁⲛⲇⲣⲟⲥ · ⲏ ⲁⲣⲧⲁⲓ̈ⲉⲡⲙⲁ ⲉⲛⲧⲁⲩⲥⲁⲛⲟⲩϣⲉ ⲛ̄ϩⲏⲧϥ̄ ⲕⲁⲧⲁⲡⲛⲟⲩⲧⲉ ⲁⲩⲱ ⲕⲁⲧⲁⲡⲕⲟⲥⲙⲟⲥ , ϩⲛ̄ⲛⲟⲩϣⲁϫⲉ ⲙⲛ̄ⲛⲟⲩϩⲃⲏⲩⲉ ·

Paragraph 02
------
ⲉⲛⲉⲙ̄ⲡⲉⲡⲟⲩϩⲏⲧ ⲧⲁⲕⲟ . ⲛⲉⲣⲁⲥⲱϣⲡⲙⲁ ⲁⲛ ⲉⲧⲉⲛ̄ϩⲏⲧϥ̄ · ⲏ ⲛⲉⲣⲁⲧϭⲁⲓ̈ⲉⲛⲉⲥⲛⲏⲩ ⲉⲧϩⲙ̄ⲡⲙⲁ ⲛⲙ̄ⲙⲉ ·

Paragraph 03
------
ⲥⲉⲙⲟⲩⲧⲉ ⲙⲉⲛ ⲉⲣⲟ ϩⲙ̄ⲡⲟⲩⲣⲁⲛ ϫⲉⲁⲫⲑⲟⲛⲓⲁ · ⲧⲉⲫⲑⲟⲛⲉⲓ ⲇⲉ ⲉⲣⲟ ⲙⲁⲩⲁⲁⲧⲉ · ⲁⲩⲱ ⲧⲉⲟ ⲛ̄ⲃⲁⲥⲕⲁⲛⲟⲥ ⲉⲣⲟ ⲙ̄ⲙⲓⲛ ⲙ̄ⲙⲟ · ⲉⲣⲟⲩⲱϣ ⲉⲧⲁⲕⲉⲧⲟⲩⲯⲩⲭⲏ ⲉⲧⲉⲙ̄ⲡⲕⲟⲥⲙⲟⲥ ⲧⲏⲣϥ̄ ⲙ̄ⲡϣⲁ ⲙ̄ⲙⲟⲥ ⲁⲛ · ⲁⲩⲱ ⲉⲥⲱⲣⲙ̄ ⲛ̄ⲛⲟⲩϩⲓⲥⲉ ⲉⲡϫⲓⲛϫⲏ · ⲉⲃⲟⲗ ϫⲉⲁⲣⲕⲁⲡⲙⲁ ⲙ̄ⲡⲥⲁⲧⲁⲛⲁⲥ ⲉϩⲟⲩⲛ ⲉⲣⲟ ⲉⲧⲣⲉϥⲡⲱⲱⲛⲉ ⲙⲡⲟⲩϩⲏⲧ · ⲁⲩⲱ ⲛϥ̄ⲥⲣⲙ̄ⲣⲱⲙⲉ ⲛ̄ⲑⲉ ⲛ̄ⲛⲓⲉⲥⲟⲟⲩ ⲉⲧⲟ ⲛ̄ϩⲟⲟⲗⲉ ·

Paragraph 04
------
ⲧⲁⲑⲏⲧ ⲁⲩⲱ ⲧⲁⲧⲥⲃⲱ ⲉⲧⲉⲙⲛ̄ⲥⲃⲱ ⲙ̄ⲙⲟⲥ · ⲉⲛⲉⲟⲩⲛ̄ⲉⲡⲓⲥⲧⲏⲙⲏ ⲅⲁⲣ ⲙ̄ⲙⲟ · ⲕⲁⲛ ⲁⲩⲙⲓϣⲉ ⲛⲙ̄ⲙⲉ ⲛⲁⲙⲉ ⲧⲉⲏⲡ ⲉⲕⲁⲣⲱⲙⲉ ⲉⲉⲓⲙⲉ ϫⲉⲉⲧⲉⲧⲛ̄ⲟ ⲛ̄ⲁϣ ⲛ̄ϩⲉ ⲛ̄ϩⲟⲩⲛ ⲙ̄ⲡⲉⲧⲛ̄ⲙⲁ ·

Paragraph 05
------
ⲙⲁⲗⲓⲥⲧⲁ ⲉⲁⲣϫⲟⲟⲩ ⲙ̄ⲡⲟⲩⲉⲓⲱⲧ ⲙⲛ̄ⲧⲟⲩⲙⲁⲁⲩ, ϫⲉⲁⲩⲙⲓϣⲉ ⲛⲙ̄ⲙⲁⲓ̈ · ⲏ ϫⲉⲁⲩϩⲟⲟⲩϣ ⲉⲣⲟⲓ̈ · ⲉⲣϫⲓϭⲟⲗ ⲉⲙⲡⲟⲩⲙⲓϣⲉ ⲛⲙ̄ⲙⲉ ⲟⲩⲧⲉ ⲙ̄ⲡⲟⲩϩⲟⲟⲩϣ ⲉⲣⲟ · ⲛ̄ⲧⲁⲩⲙⲓϣⲉ ⲛⲙ̄ⲙⲉ ϫⲉⲁⲩϯ ⲛⲉ ⲟⲩⲉⲡⲓⲥⲧⲏⲙⲏ ϩⲙ̄ⲡⲧⲣⲉⲡⲁⲣⲁⲃⲁ ⲛ̄ⲧⲉⲛⲧⲟⲗⲏ ⲛ̄ⲧⲉϫⲓϩⲛⲟ ⲛ̄ⲧⲟⲟⲧⲟⲩ ⲛ̄ⲛⲟⲩⲉⲓⲟⲧⲉ ⲟⲩⲉϣ ⲛ̄ϣⲓⲛⲉ ·

Paragraph 06
------
ⲛ̄ⲧⲁⲣϣⲓⲛⲉ ⲛ̄ⲥⲁⲟⲩ ⲉⲣⲉⲣ̄ⲭⲣⲉⲓⲁ ⲛⲁϥ · ⲁⲩⲧⲥ̄ⲧⲟ ⲉⲃⲟⲗ · ⲏ ⲉⲙⲡⲟⲩⲧⲁⲁϥ ⲛⲉ · ⲉⲣϣⲁⲛϫⲟⲟⲥ ⲙ̄ⲡⲟⲩⲉⲓⲱⲧ ⲙⲛ̄ⲧⲟⲩⲙⲁⲁⲩ . ⲉⲛⲣ̄ϩⲟⲧⲉ · ⲙⲁⲗⲓⲥⲧⲁ ⲉⲣϫⲓϭⲟⲗ · ⲟⲩⲕⲟⲩⲛ ⲧⲉⲟⲩⲱϣ ⲉⲧⲣⲉⲛⲧⲁⲙⲟⲟⲩ ⲉⲛⲟⲩϩⲃⲏⲩⲉ ⲙ̄ⲙⲛ̄ⲧⲥⲟϭ ⲉⲧⲉⲉⲓⲣⲉ ⲙ̄ⲙⲟⲟⲩ · ⲙⲛ̄ⲛⲟⲩϫⲓⲟⲩⲉ ⲙⲛ̄ⲛⲟⲩϯⲧⲱⲛ ·


Chapter 02
=========
Paragraph 01
------
ⲧⲃⲗ̄ⲗⲏ ⲛⲁⲙⲉ ⲉⲧϫⲟⲡϫⲡ̄ ⲙ̄ⲙⲉⲉⲣⲉ ⲛ̄ⲑⲉ ⲛ̄ⲛⲉⲧϩⲛ̄ⲧⲡⲁϣⲉ ⲛ̄ⲧⲉⲩϣⲏ · ⲁⲩⲱ ⲛ̄ⲑⲉ ⲛ̄ⲛⲓⲃⲗ̄ⲗⲉ , ⲉⲧⲉⲙⲛ̄ⲃⲁⲗ ⲙ̄ⲙⲟⲟⲩ · ⲉⲃⲟⲗ ⲧⲱⲛ ϫⲉⲉⲣⲉⲛⲟⲩⲉⲓⲟⲧⲉ ⲛ̄ⲃⲟⲗ ϩⲙ̄ⲡⲕⲟⲥⲙⲟⲥ ⲛⲁⲥⲱⲧⲙ̄ ⲉⲡⲟⲩϣⲁϫⲉ ⲛ̄ϩⲟⲩⲛ ϩⲙ̄ⲡⲉⲓ̈ⲙⲁ · ⲛ̄ⲧⲛ̄ⲧⲙ̄ⲉⲓⲙⲉ ⲁⲛⲟⲛ ϩⲛ̄ⲑⲉⲛⲉⲉⲧⲏ ·

Paragraph 05
-----
ⲛ̄ⲧⲁⲡⲉⲓ̈ⲙⲁ ϫⲓⲧⲉ ⲛ̄ϭⲟⲛⲥ̄ ϩⲛ̄ⲟⲩ · ⲏ ⲟⲩⲡⲉ ⲡⲃⲁⲣⲟⲥ ⲉⲛⲧⲁⲩⲟⲩⲁϩϥ̄ ⲉϫⲱ · ⲛ̄ⲥⲁⲃⲏⲗ ϫⲉⲁⲩϫⲟⲟⲥ ⲛⲉ ϫⲉⲙ̄ⲡⲣ̄ⲡⲁⲣⲁⲃⲁ ⲛ̄ⲧⲉⲛⲧⲟⲗⲏ ⲙ̄ⲡⲛⲟⲩⲧⲉ · ⲉⲃⲟⲗ ϫⲉⲁⲣϯϣⲟⲟⲩ , ⲁⲩⲱ ⲙⲉⲥⲟⲩⲁⲫⲓ ⲛ̄ⲟⲩⲗⲉⲗⲟⲩ ⲉⲥϩⲙ̄ⲡⲏⲓ̈ ⲛⲙ̄ⲙⲉ ϫⲉⲕⲁⲥ ⲉⲧⲉⲧⲛⲁϣⲱⲡⲉ ⲛ̄ϫⲣⲟⲡ ⲁⲩⲱ ⲛ̄ⲥⲕⲁⲛⲇⲁⲗⲟⲛ ⲛ̄ⲛⲉⲧⲛ̄ⲉⲣⲏⲩ · 

Paragraph 06
------
ⲉⲧⲃⲉⲡⲁⲓ̈ ϯϩⲟⲙⲟⲗⲟⲅⲉⲓ ⲛⲉ ϫⲉⲉϣⲱⲡⲉ ⲉⲣⲉⲧⲙ̄ⲕⲁⲉⲡⲓⲥⲧⲏⲙⲏ ⲙ̄ⲙⲟ ⲁⲩⲱ ⲛ̄ⲧⲉϥⲓⲧⲉⲓ̈ⲙⲛ̄ⲧⲁⲧⲥⲱⲧⲙ̄ ⲉⲃⲟⲗ ⲙ̄ⲙⲟ ⲙⲛ̄ⲛⲓϯⲧⲱⲛ ⲉⲡϫⲓⲛϫⲏ . ϯⲛⲁⲧⲣⲉⲡⲟⲩϩⲏⲧ ⲙ̄ⲕⲁϩ · ⲁⲩⲱ ϯⲛⲁⲧⲣⲉⲩⲉⲓⲣⲉ ⲛⲉ ⲕⲁⲧⲁⲡⲉⲛⲧⲁϥⲉⲓ ⲉⲃⲟⲗ ϩⲛ̄ⲧⲟⲩⲧⲁⲡⲣⲟ ·


Chapter 03
=========
Paragraph 01
------
ⲛⲁⲙⲉ ϯⲙⲟⲕϩ̄ ⲛ̄ϩⲏⲧ ⲛⲁⲓ̈ , ⲛⲙ̄ⲙⲉ , ⲏ ⲛⲙ̄ⲙⲏⲧⲛ̄ · ⲉⲓ̈ⲣ̄ϩⲟⲧⲉ ϫⲉⲙⲏⲡⲟⲧⲉ ⲛ̄ⲑⲉ ⲉⲛⲧⲁⲡϩⲟϥ ⲉⲝⲁⲡⲁⲧⲁ ⲛ̄ⲉⲩϩⲁ ϩⲛ̄ⲧⲉϥⲡⲁⲛⲟⲩⲣⲅⲓⲁ ⲛ̄ⲥⲉⲧⲁⲕⲟ ⲛ̄ϭⲓⲛⲉⲧⲛ̄ϩⲏⲧ ⲉⲃⲟⲗ ϩⲛ̄ⲧⲙⲛ̄ⲧϩⲁⲡⲗⲟⲩⲥ ⲙⲛ̄ⲡⲧⲃ̄ⲃⲟ ⲉⲧϫⲓ ⲉϩⲟⲩⲛ ⲉⲡⲉⲭ̄ⲥ̄ :

Paragraph 02
------
ⲉϣϫⲉ ⲧⲉⲧⲙ̄ⲙⲁⲩ ⲙ̄ⲡϥ̄ ⲕⲁⲁⲥ ϩⲙ̄ⲡⲡⲁⲣⲁⲇⲉⲓⲥⲟⲥ ⲉϥⲛⲁϯⲥⲟ ⲉⲣⲟ . ⲏ ⲉⲣⲱⲧⲛ̄ ϩⲙ̄ⲡⲧⲣⲉⲧⲛ̄ⲕⲁⲙⲁ ⲛⲁϥ ⲛ̄ϩⲏⲧⲧⲏⲩⲧⲛ̄ · ⲁⲩⲱ ⲛ̄ⲧⲉⲧⲛ̄ϣⲱⲡ ⲉⲣⲱⲧⲛ̄ ⲛ̄ⲛⲉϥϣⲟϫⲛⲉ ⲛ̄ⲕⲣⲟϥ ⲙⲛ̄ⲛⲉϥϩⲃⲏⲩⲉ ⲙ̄ⲡⲟⲛⲏⲣⲟⲛ · ⲛϥ̄ⲛⲁϣϭⲙ̄ϭⲟⲙ ⲅⲁⲣ ⲁⲛ ⲉⲛⲉⲧⲣ̄ϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ . ⲛⲁⲓ̈ ⲉⲧⲉⲣⲉⲡⲉⲭ̄ⲥ̄ ϣⲟⲟⲡ ⲛⲁⲩ ⲛ̄ⲃⲟⲏⲑⲟⲥ , ⲁⲩⲱ ⲛ̄ⲥⲕⲉⲡⲁⲥⲧⲏⲥ · ⲛ̄ⲑⲉ ⲉⲧⲥⲏϩ ϫⲉⲡⲉⲧⲙⲓϣⲉ ⲉϫⲱⲕⲡⲉ ⲡⲉⲕⲃⲟⲏⲑⲟⲥ , ⲁⲩⲱ ⲧⲥⲏϥⲉⲡⲉ ⲙ̄ⲡⲉⲕϣⲟⲩϣⲟⲩ ⲁⲩⲱ ⲡⲉⲟⲟⲩ ⲙ̄ⲡⲉⲥⲧⲉⲣⲉⲱⲙⲁ · 

Paragraph 03
------
ⲡⲉⲧⲛⲛⲁⲙⲉⲣⲉⲡⲡⲉⲑⲟⲟⲩ , ⲛ̄ⲧⲟϥ ⲡⲉⲧⲛⲁⲧⲁⲕⲟ · ⲁⲩⲱ ⲛ̄ⲧⲟϥ ⲡⲉⲧⲉⲣⲉⲡⲇⲓⲁⲃⲟⲗⲟⲥ ⲛⲁϭⲙ̄ϭⲟⲙ ⲉⲣⲟϥ ϩⲛ̄ⲛⲉϥϩⲃⲏⲩⲉ ⲙ̄ⲙⲛ̄ⲧⲣⲉϥϩⲉⲧⲃ̄ⲯⲩⲭⲏ · ⲡⲥⲟⲫⲟⲥ ⲇⲉ ⲛ̄ⲧⲟϥ ⲉⲧⲙⲉ ⲛ̄ⲧⲉⲥⲃⲱ . ϥⲛⲁϣⲱⲡ ⲉⲣⲟϥ ⲛ̄ⲧⲉⲛⲧⲟⲗⲏ · ⲁⲩⲱ ⲡⲣⲙ̄ⲛ̄ϩⲏⲧ ⲉⲧⲣ̄ϩⲟⲧⲉ ϩⲏⲧϥ̄ ⲙ̄ⲡϫⲟⲉⲓⲥ · ⲛⲁϫⲡⲟ ⲛⲁϥ ⲛ̄ⲟⲩⲣ̄ϩⲙ̄ⲙⲉ · 

Paragraph 04
------
ⲡⲗⲏⲛ ⲙⲁⲣⲓⲥⲱⲧⲙ̄ ϫⲉⲁⲣϯⲙ̄ⲧⲟⲛ ⲛ̄ⲛⲟⲩⲉⲓⲟⲧⲉ ⲉⲧϩⲙ̄ⲡⲙⲁ ⲛⲙ̄ⲙⲉ · ⲁⲩⲱ ⲛ̄ⲧⲉⲥⲱⲧⲙ̄ ⲛ̄ⲥⲱⲟⲩ ϩⲛ̄ϩⲱⲃ ⲛⲓⲙ · ⲧⲁⲣⲉⲡⲉⲛϩⲏⲧ ⲙ̄ⲧⲟⲛ · ⲁⲩⲱ ⲛ̄ⲧⲟ ϩⲱⲱⲧⲉ ⲛ̄ⲧⲉⲥⲉⲓ ⲙ̄ⲡⲟⲩⲧⲱⲧ ⲛ̄ϩⲏⲧ ·

Paragraph 05
------
ⲉϣⲱⲡⲉ ⲇⲉ ⲟⲛ · ⲉⲟⲩⲛ̄ⲧⲉ ⲟⲩϣⲁϫⲉ ⲉϫⲟⲟϥ . ⲉⲓⲥ ⲛ̄ϩⲗ̄ⲗⲟⲉⲓ ⲛⲉⲛⲉⲓⲟⲧⲉ ⲁⲩⲱ ⲛⲉⲛⲥⲛⲏⲩ ⲁⲩⲉⲓ ϣⲁⲣⲱⲧⲛ̄ · ⲧⲁⲩⲟⲩⲟϥ ⲉⲣⲟⲟⲩ · ⲁⲩⲱ ⲛ̄ⲣⲱⲣⲛ̄ ⲧⲏⲣⲧⲛ̄ · ⲡⲉⲟⲩⲛ̄ⲧⲏⲧⲛ̄ ϣⲁϫⲉ ⲙ̄ⲙⲁⲩ ⲏ ⲗⲁⲁⲩ ⲛ̄ϩⲱⲃ · ϩⲙ̄ⲡⲉⲧⲛ̄ⲙⲁ · ⲙ̄ⲡⲣ̄ϭⲱ ⲛ̄ⲟⲩⲉϣ ⲛ̄ⲧⲁⲙⲟⲟⲩ ⲛ̄ⲧⲉⲧⲛ̄ⲧⲙ̄ϩⲉⲡⲗⲁⲁⲩ ⲛ̄ϩⲱⲃ ⲉⲣⲟⲟⲩ · ϫⲉⲕⲁⲥ ⲉⲣⲉⲡⲉⲛϩⲏⲧ ⲛⲁⲙ̄ⲧⲟⲛ ⲧⲏⲣⲛ̄ ϩⲓⲟⲩⲥⲟⲡ ⲁⲛⲟⲛ ⲁⲩⲱ ⲛ̄ⲧϣⲧⲛ̄ : ⲁⲩⲱ ⲟⲛ ⲛ̄ⲧⲉⲡϫⲟⲉⲓⲥ ⲧϣⲧ ⲛ̄ϩⲏⲧ ⲉϫⲱⲛ :
