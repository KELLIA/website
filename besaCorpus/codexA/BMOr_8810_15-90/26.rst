
------------------------------------------------------------------------
26.  *On Transgressing the Laws of God and the Precepts of the Fathers*
------------------------------------------------------------------------

ⲧⲟⲩ ⲁⲩⲧⲟⲩ ·

Chapter 01
========

Paragraph 01
------
ⲡⲉⲛⲥⲁϩ ⲁⲩⲱ ⲡⲉⲛϫⲟⲉⲓⲥ ⲓ̄ⲥ̄ ⲡⲉⲭ̄ⲥ̄ ⲡⲉⲛⲥⲱⲧⲏⲣ ϥⲡⲁⲣⲁⲅⲅⲉⲓⲗⲉ ⲩⲁⲱ ϥϯⲥⲃⲱ ⲛⲁⲛ ⲉϥϫⲱ ⲙ̄ⲙⲟⲥ , ϫⲉⲙⲟⲟϣⲉ ϩⲟⲥⲟⲛ ⲟⲩⲛ̄ⲧⲏⲧⲛ̄ ⲡⲟⲩⲟⲉⲓⲛ , ϫⲉⲛ̄ⲛⲉⲡⲕⲁⲕⲉ ⲧⲁϩⲉⲧⲏⲩⲧⲛ̄ ·

Paragraph 02
------
ⲁⲩⲱ ϫⲉⲡⲉⲧⲙⲟⲟϣⲉ ϩⲙ̄ⲡⲉϩⲟⲟⲩ . ⲙⲉϥϫⲓϫⲣⲟⲡ ϫⲉϥⲛⲁⲩ , ⲉⲡⲟⲩⲟⲉⲓⲛ ⲙ̄ⲡⲉⲓ̈ⲕⲟⲥⲙⲟⲥ · ⲡⲉⲧⲙⲟⲟϣⲉ ϩⲛ̄ⲧⲉⲩϣⲏ ϣⲁϥϫⲓϫⲣⲟⲡ ϫⲉⲡⲟⲩⲟⲉⲓⲛ ϣⲟⲟⲡ ⲁⲛ ϩⲣⲁⲓ̈ ⲛ̄ϩⲏⲧⲥ̄ ·

Paragraph 03
------
ⲁⲛⲟⲛ ⲇⲉ ϩⲱⲱⲛ ⲉⲛϣⲁⲛⲙⲟⲟϣⲉ ϩⲛ̄ⲛ̄ⲛⲟⲙⲟⲥ ⲙ̄ⲡⲛⲟⲩⲧⲉ ⲙⲛ̄ⲛ̄ⲉⲛⲧⲟⲗⲏ ⲛ̄ⲛⲉⲛⲉⲓⲟⲧⲉ · ⲧⲛ̄ⲛⲁϫⲓϫⲣⲟⲡ ⲁⲛ . ϫⲉⲡⲟⲩⲟⲉⲓⲛ ϣⲟⲟⲡ ϩⲣⲁⲓ̈ ⲛ̄ϩⲏⲧⲟⲩ · ⲡⲉϫⲁϥ ⲅⲁⲣ ϫⲉⲛⲉⲓ̈ⲙⲟⲟϣⲉ ϩⲙ̄ⲡⲉϥⲟⲩⲟⲉⲓⲛ ϩⲙ̄ⲡⲕⲁⲕⲉ ·

Paragraph 04
------
ⲉϣⲱⲡⲉ ⲉⲛϣⲁⲛⲣⲁⲕⲧⲛ̄ ⲉⲃⲟⲗ ⲛ̄ⲛ̄ⲉⲛⲧⲟⲗⲏ ⲙ̄ⲡⲛⲟⲩⲧⲉ ⲙⲛ̄ⲛⲉⲥⲃⲟⲟⲩⲉ ⲛ̄ⲛⲉⲛⲉⲓⲟⲧⲉ ⲉⲛⲧⲁⲩⲧⲁⲁⲩ ⲉⲧⲟⲟⲧⲛ̄ · ⲧⲛ̄ⲛⲁϫⲓϫⲣⲟⲡ ⲡⲉ , ϫⲉⲛ̄ⲧⲛ̄ⲥⲟⲟⲩⲛ ⲁⲛ ϫⲉⲉⲛⲙⲟⲟϣⲉ ⲉⲧⲱⲛ · ϫⲉⲁⲡⲕⲁⲕⲉ ⲧⲱⲙ ⲛ̄ⲛⲉⲛⲃⲁⲗ · ⲁⲩⲱ ⲧⲛ̄ⲛⲁϫⲟⲡϫⲡ̄ ⲛ̄ⲑⲉ ⲛ̄ⲛⲉⲧⲉⲙⲛ̄ⲃⲁⲗ ⲙ̄ⲙⲟⲟⲩ ·

Paragraph 05
------
ϥϫⲱ ⲅⲁⲣ ⲙ̄ⲙⲟⲥ ϫⲉⲟⲩⲣⲉϥⲣ̄ⲟⲩⲟⲉⲓⲛ ⲅⲁⲣ ⲧⲉ ⲧⲉⲛⲧⲟⲗⲏ ⲉⲧⲛⲁⲛⲟⲩⲥ · ⲡⲛⲟⲙⲟⲥ ⲇⲉ ⲟⲩⲟⲩⲟⲉⲓⲛ ⲡⲉ ⲛ̄ϩⲓⲏ : ⲁⲩⲱ ⲟⲛ ϫⲉⲡϩⲏⲃⲥ̄ ⲛ̄ⲛⲁⲟⲩⲉⲣⲏⲧⲉ ⲡⲉ ⲡⲉⲕϣⲁϫⲉ , ⲁⲩⲱ ⲡⲟⲩⲟⲉⲓⲛ ⲡⲉ ⲛ̄ⲛⲁϩⲓⲟⲟⲩⲉ ·

Paragraph 06
------
ⲁⲩⲱ ⲟⲛ ϫⲉⲡⲁⲡ̄ⲛ̄ⲁ̄ ⲛⲁϣⲟⲣⲡϥ̄ ϫⲓⲛⲧⲉⲩϣⲏ ϥⲛⲁϣⲟⲣⲡϥ̄ ϣⲁⲣⲟⲕ ⲡⲛⲟⲩⲧⲉ , ϫⲉϩⲉⲛⲟⲩⲟⲉⲓⲛ ⲛⲉ ⲛⲉⲕⲡⲣⲟⲥⲧⲁⲅⲙⲁ ϩⲓϫⲙ̄ⲡⲕⲁϩ · ⲁⲩⲱ ⲟⲛ ϫⲉⲡⲛⲟⲙⲟⲥ ⲙ̄ⲡϫⲟⲓ̈ⲥ ⲟⲩⲁⲁⲃ . ⲉϥⲕⲧⲟ ⲛ̄ⲛⲉⲯⲩⲭⲏ · ⲉϥⲕⲧⲟ ⲙ̄ⲙⲟⲟⲩ , ⲉⲧⲱⲛ · ⲉⲓⲙⲏⲧⲓ ⲉⲃⲟⲗ ϩⲙ̄ⲡⲡⲉⲑⲟⲟⲩ ⲉⲡ̄ⲡⲉⲧⲛⲁⲛⲟⲩϥ · ⲉⲃⲟⲗ ϩⲙ̄ⲡⲕⲁⲕⲉ ⲉⲡⲟⲩⲟⲉⲓⲛ ·

Paragraph 07
------
ⲁⲩⲱ ⲟⲛ ϫⲉⲧⲉⲛⲧⲟⲗⲏ ⲙ̄ⲡϫⲟⲉⲓ ⲟⲩⲟⲩⲟⲉⲓⲛ ⲧⲉ ⲉⲥⲣ̄ⲟⲩⲟⲉⲓⲛ ⲉⲛⲃⲁⲗ ⲛ̄ⲛ̄ⲕⲟⲩⲓ̈ · ⲁⲩⲱ ⲟⲛ ϫⲉⲡⲉⲧⲛⲁϩⲁⲣⲉϩ ⲉⲧⲉⲛⲧⲟⲗⲏ . ⲛϥ̄ⲛⲁⲉⲓⲙⲉ ⲁⲛ ⲉⲩϣⲁϫⲉ ⲙ̄ⲡⲟⲛⲏⲣⲟⲛ . ⲁⲩⲱ ⲟⲛ ϫⲉⲡⲉⲧⲛⲁϩⲁⲣⲉϩ ⲉⲧⲉⲛⲧⲟⲗⲏ · ⲡⲁⲓ̈ⲡⲉⲧⲟⲩⲟϫ ·

Paragraph 08
------
ⲟⲩⲕⲟⲩⲛ ⲉⲛϣⲁⲛⲡⲁⲣⲁⲃⲁ ⲛ̄ⲧⲉⲛⲧⲟⲗⲏ · ⲉⲛⲟ ⲛ̄ⲑⲉ ⲙ̄ⲡⲉⲛⲧⲁϥⲧⲁⲕⲟ , ⲁⲩⲱ ⲁϥⲟⲩⲱϭⲡ̄ · ⲡⲉⲧⲉⲣⲉⲛⲁⲓ̈ ⲅⲁⲣ ϣⲟⲟⲡ ⲛⲁϥ ⲁⲛ · ⲟⲩⲃⲗ̄ⲗⲉ ⲡⲉ ⲉⲛϥ̄ⲛⲁⲩ ⲉⲃⲟⲗ ⲁⲛ , ⲉⲁϥϫⲓ ⲛ̄ⲟⲩⲃ̄ϣⲉ ⲙ̄ⲡⲧⲃ̄ⲃⲟ ⲛ̄ⲛⲉϥϣⲟⲣⲡ̄ ⲛ̄ⲛⲟⲃⲉ ·

Chapter 02
========

Paragraph 01
------
ⲕⲁⲓ ⲅⲁⲣ ⲧⲉⲛⲙⲁⲁⲩ ⲧⲏⲣⲛ̄ ⲉⲧⲉⲧⲥⲟⲫⲓⲁ ⲧⲉ · ⲥϯⲥⲃⲱ ⲛⲁⲛ ⲉⲥϫⲱ ⲙ̄ⲙⲟⲥ , ϫⲉⲡⲁϣⲏⲣⲉ ⲙ̄ⲡⲣ̄ⲧⲣⲉⲟⲩϣⲟϫⲛⲉ ⲉϥϩⲟⲟⲩ ⲧⲁϩⲟⲕ · ⲡⲁⲓ̈ ⲉⲧⲕⲱ ⲛ̄ⲥⲱϥ ⲛ̄ⲧⲉⲥⲃⲱ ϫⲓⲛⲧⲉϥⲙⲛ̄ⲧⲕⲟⲩⲓ̈ · ⲁⲩⲱ ⲉⲧⲟⲃϣ̄ ⲉⲧⲇⲓⲁⲑⲏⲕⲏ ⲉⲧⲟⲩⲁⲁⲃ ·

Paragraph 02
------
ⲁϥⲕⲁⲡⲉϥⲏⲓ̈ ⲅⲁⲣ ϩⲁⲧⲙ̄ⲡⲙⲟⲩ · ⲁⲩⲱ ⲡⲉϥⲙⲁ ⲙ̄ⲙⲟⲟϣⲉ ⲙⲛ̄ⲛ̄ⲣⲱⲙⲉ ϩⲁⲧⲛ̄ⲁⲙⲛ̄ⲧⲉ · ⲛ̄ⲛⲉⲟⲩⲟⲛ ⲛⲓⲙ ⲉⲧⲥⲟⲟⲩϩ ⲉⲣⲟϥ ⲕⲟⲧⲟⲩ · ⲁⲩⲱ ⲛ̄ⲛⲉⲩⲧⲁϩⲉⲛⲉϩⲓⲟⲟⲩⲉ ⲙ̄ⲡⲱⲛϩ̄ · ⲁⲗⲗⲁ ⲥⲉⲛⲁⲣ̄ⲡⲕⲉⲣ̄ϩⲧⲏⲩ · ⲛ̄ⲛⲉⲛ̄ⲣⲟⲙⲡⲉ ⲅⲁⲣ ⲙ̄ⲡⲱⲛϩ̄ ⲧⲁϩⲟⲟⲩ · ⲉⲛⲉⲛⲧⲁⲩⲧⲁⲙⲟⲟϣⲉ ⲅⲁⲣ ϩⲓⲛⲉϩⲓⲟⲟⲩⲉ ⲉⲧⲛⲁⲛⲟⲩⲟⲩ. ⲛⲉⲩⲛⲁϭⲛ̄ⲛⲉϩⲓⲟⲟⲩⲉ ⲛ̄ⲛ̄ⲇⲓⲕⲁⲓⲟⲥ ⲉⲩϭⲗⲉϭⲗⲱϭ ⲡⲉ · 

Paragraph 03
--------
ⲉⲛϣⲁⲛϯϩⲧⲏⲛ ⲅⲁⲣ ⲉⲛⲉⲥⲃⲟⲟⲩⲉ ⲛ̄ⲛⲉⲅⲣⲁⲏ ϩⲛ̄ⲟⲩⲱⲣϫ̄ ⲁⲩⲱ ⲛ̄ⲧⲛ̄ⲥⲱⲧⲙ̄ ⲛ̄ⲥⲱⲟⲩ. ⲧⲛ̄ⲛⲁϫⲓϫⲣⲟⲡ ⲁⲛ ⲡⲉ · ⲟⲩⲧⲉ ⲛ̄ⲧⲛ̄ⲛⲁⲕⲁⲧⲁⲫⲣⲟⲛⲉⲓ ⲁⲛ ⲡⲉ ⲉⲧⲣⲉⲛϣⲱⲡⲉ ϩⲙ̄ⲡⲉⲑⲟⲟⲩ ⲛⲓⲙ · ⲁⲗⲗⲁ ⲧⲛ̄ⲛⲁⲥⲱⲧⲙ̄ ⲛ̄ⲥⲁⲡⲉⲧϫⲱ ⲙ̄ⲙⲟⲥ ϫⲉⲁⲙⲁϩⲧⲉ ⲙ̄ⲡ̄ⲡⲉⲧⲛⲁⲛⲟⲩϥ. ⲥⲁϩⲉⲧⲏⲩⲧⲛ̄ ⲉⲃⲟⲗ ⲛ̄ϩⲱⲃ ⲛⲓⲙ ⲉⲑⲟⲟⲩ · ϫⲉⲕⲁⲥ ⲉⲣⲉϩⲁϩ ⲛ̄ϩⲓⲏ ⲛ̄ⲱⲛϩ̄ ϣⲱⲡⲉ ⲛⲁⲛ ·

Paragraph 04
--------
ϥϫⲱ ⲅⲁⲣ ⲙ̄ⲙⲟⲥ ϫⲉⲡⲉⲧⲙ̄ⲉ ⲙ̄ⲡⲛⲟⲙⲟⲥ. ⲉϥⲕⲧⲟ ⲉⲣⲟϥ ⲛ̄ⲟⲩⲥⲟⲃⲧ̄ · ⲁⲩⲱ ⲟⲛ ϣⲁϥϫⲟⲟⲥ ϫⲉⲁϥϯ ⲅⲁⲣ ⲙ̄ⲡⲛⲟⲙⲟⲥ ⲉⲩⲃⲟⲏⲑⲉⲓⲁ · 

Paragraph 05
--------
ϩⲙ̄ⲡⲧⲣⲉⲡⲣⲱⲙⲉ ⲅⲁⲣ ⲡⲱⲧ ⲉⲣⲁⲧϥ̄ ⲙ̄ⲡⲛⲟⲩⲧⲉ ⲛϥ̄ⲣ̄ϩⲟⲧⲉ ϩⲏⲧϥ̄ ⲁⲩⲱ ⲛϥ̄ϩⲧⲏϥ ⲉⲛⲉϥⲛⲟⲙⲟⲥ ⲙⲛ̄ⲛⲉϥⲉⲛⲧⲟⲗⲏ · ϣⲁⲣⲉⲡϫⲟⲉⲓⲥ ϣⲱⲡⲉ ⲛⲁϥ ⲛ̄ⲃⲟⲏⲑⲟⲥ, ⲛϥ̄ⲛⲁϩⲙⲉϥ ⲉϩⲓⲏ ⲛⲓⲙ ⲉⲑⲟⲟⲩ · ⲁⲩⲱ ⲉⲟⲩⲣⲱⲙⲉ ⲉⲛϥ̄ϫⲉⲗⲁⲁⲩ ⲁⲛ ⲙ̄ⲙⲉ, ⲉⲧⲉⲡⲇⲓⲁⲃⲟⲗⲟⲥ ⲡⲉ, ⲡⲁⲓ̈ ⲉⲧⲫⲑⲟⲛⲉⲓ ⲉⲛⲉⲧⲟⲩⲱϣ ⲉⲱⲛϩ̄ ϩⲛ̄ⲟⲩⲙⲛ̄ⲧⲉⲩⲥⲉⲃⲏⲥ : 

Paragraph 06
--------
ⲉⲧⲃⲉⲡⲁⲓ̈ ⲟⲩⲟⲓ̈ ⲛ̄ⲛⲉⲧⲕⲱ ⲛ̄ⲥⲱⲟⲩ ⲛ̄ⲛ̄ⲛⲟⲙⲟⲥ ⲙ̄ⲡⲛⲟⲩⲧⲉ ⲁⲩⲱ ⲉⲧⲱⲃϣ̄ ⲙ̄ⲙⲟⲟⲩ ⲉⲛⲉⲛⲧⲟⲗⲏ ⲛ̄ⲛⲉⲛⲉⲓⲟⲧⲉ ⲉⲛⲧⲁⲩϩⲱⲛ ⲙ̄ⲙⲟⲟⲩ ⲉⲧⲟⲟⲧⲛ̄ ·

Paragraph 07
--------
ⲥⲉⲛⲁϫⲟⲟⲥ ⲅⲁⲣ ⲇⲓⲕⲁⲓⲱⲥ ϫⲉⲟⲩⲟⲉⲓ ⲛⲁⲩ ϫⲉⲁⲩⲣⲁⲕⲧⲟⲩ ⲉⲃⲟⲗ ⲙ̄ⲙⲟⲓ̈. ⲟⲩⲛ̄ⲟⲩⲙⲛ̄ⲧⲉⲃⲓⲏⲛ ⲛⲁⲧⲁϩⲟⲟⲩ, ϫⲉⲁⲩⲣ̄ϣⲁϥⲧⲉ ⲉⲣⲟⲓ̈ ·

Paragraph 08
--------
ⲏ ⲛ̄ⲥⲉϫⲟⲟⲥ ⲛⲁⲛ ϫⲉⲱ ⲛⲉⲧⲕⲱ ⲛ̄ⲥⲱⲟⲩ ⲛ̄ⲛⲉϩⲓⲟⲟⲩⲉ ⲉⲧⲥⲟⲩⲧⲱⲛ · ⲉⲧⲥⲱⲧⲡ̄ ⲛⲁⲩ ⲛ̄ⲛⲉϩⲓⲟⲟⲩⲉ ⲛ̄ⲕⲁⲕⲉ · ⲉⲧⲉⲩⲫⲣⲁⲛⲉ ⲉϫⲛ̄ⲛ̄ⲣⲉϥⲣ̄ⲡⲉⲑⲟⲟⲩ · ⲉⲧⲥⲱⲃⲉ ⲉϫⲛ̄ⲛⲉⲑⲟⲟⲩ, ⲛⲁⲓ̈ ⲉⲣⲉⲛⲉⲩϩⲓⲟⲟⲩⲉ ϭⲟⲟⲙⲉ · ⲁⲩⲱ ⲉⲣⲉ<ⲛⲉ>ⲩⲙⲁ ⲙ̄ⲙⲟⲟϣⲉ ϫⲏⲩ ⲛ̄ⲕⲟⲧⲥ̄ · ⲉⲧⲣⲉⲩⲟⲩⲉ · ⲁⲩⲱ ⲛ̄ⲥⲉⲁⲁⲩ ⲛ̄ϣⲙ̄ⲙⲟ ⲉⲧⲉⲅⲛⲱⲙⲏ ⲛ̄ⲛ̄ⲇⲓⲕⲁⲓⲟⲥ ·

Chapter 03
========

Paragraph 01
-------
ⲉⲧⲃⲉⲡⲁⲓ̈ ⲟⲩⲟⲛ ⲛⲓⲙ ⲉⲧⲡⲁⲣⲁⲃⲁ ⲛ̄ⲛ̄ⲉⲛⲧⲟⲗⲏ ⲉⲛⲧⲁⲛⲉⲛⲉⲓⲟⲧⲉ ⲕⲁⲁⲩ ⲛⲁⲛ ⲉϩⲣⲁⲓ̈, ⲁⲩⲱ ⲛ̄ⲥⲉϫⲓ, ⲛ̄ⲥⲉϯ ϩⲛ̄ⲟⲩⲕⲣⲟϥ. ⲏ ⲛ̄ⲥⲉϯ ⲉⲃⲟⲗ · ⲏ ⲛ̄ⲥⲉⲧⲟⲟⲩ, ⲛ̄ⲟⲩⲉϣ ⲛ̄ϣⲓⲛⲉ · ⲏ ⲛ̄ⲥⲉⲟⲩⲱⲙ ⲛ̄ⲥⲉⲥⲱ ⲛ̄ϫⲓⲟⲩⲉ ⲙ̄ⲡⲃⲟⲗ ⲛ̄ⲧⲥⲩⲛⲁⲅⲱⲅⲏ ⲏ ⲛ̄ϩⲟⲩⲛ ⲛ̄ⲧⲥⲩⲛⲁⲅⲱⲅⲏ ⲙ̄ⲡⲃⲟⲗ ⲛ̄ⲛ̄ⲕⲁⲛⲱⲛ ⲉⲛⲧⲁⲛⲉⲛⲉⲓⲟⲧⲉ ⲕⲁⲁⲩ ⲛⲁⲛ ⲉϩⲣⲁⲓ̈ ⲉⲙⲡⲟⲩϫⲟⲟⲥ ⲛ̄ϣⲟⲣⲡ̄. ⲉⲩⲉϣⲱⲡⲉ ⲉⲩⲥϩⲟⲩⲟⲣⲧ̄ ⲙⲛ̄ⲛⲉⲩϩⲃⲏⲩⲉ ⲧⲏⲣⲟⲩ · ⲙⲁⲗⲓⲥⲧⲁ ⲉⲩϣⲁⲛⲟⲩⲉⲙⲟⲩϩⲛⲟ ⲉϥϣⲟⲃⲉ ⲉⲙⲡⲟⲩⲧⲁⲁϥ ⲉⲧⲟⲟⲧⲛ̄ ·

Paragraph 02
-------
ⲡⲁⲗⲓⲛ ⲟⲛ ⲛ̄ⲥⲉϩⲉ ⲉⲣⲟⲛ ⲉⲛⲕⲁⲧⲁⲫⲣⲟⲛⲉⲓ, ⲁⲩⲱ ⲉⲛⲕⲱ ⲛ̄ⲥⲱⲛ ⲛ̄ⲛ̄ⲧⲱϣ ⲙⲛ̄ⲛⲉϩⲃⲏⲩⲉ ⲉⲛⲧⲁⲛⲉⲛⲉⲓⲟⲧⲉ ⲕⲁⲁⲩ ⲛⲁⲛ ⲉϩⲣⲁⲓ̈ ⲉⲧⲃⲉϩⲉⲛⲧⲣⲟⲫⲏ ⲛ̄ϩⲏ ⲉⲩⲛⲁⲧⲁⲕⲟ · ⲙⲛ̄ⲛ̄ⲥⲁⲧⲣⲉⲩⲥϩⲁⲓ̈ ⲛⲁⲛ ϫⲉⲉⲧⲃⲉⲟⲩϩⲣⲉ ⲙ̄ⲡⲣⲕⲁⲧⲁⲗⲩⲉ ⲙⲡϩⲱⲃ ⲙ̄ⲡⲛⲟⲩⲧⲉ ·

Paragraph 03
-------
ⲛ̄ⲟⲩⲛⲟⲃⲉ ⲙⲉⲛ ⲁⲛ ⲡⲉ, ⲟⲩⲧⲉ ⲛ̄ⲟⲩⲁⲣⲓⲕⲉ ⲛⲁⲛ ⲁⲛ, ⲡⲉ ⲉⲛ ϣⲁⲛϣⲓⲛⲉ ϩⲛ̄ϩⲱⲃ ⲛⲓⲙ · ⲉⲙⲡⲁⲧⲛ̄ⲁⲁⲩ · ⲟⲩⲁⲛⲟⲙⲓⲁ ⲇⲉ ⲛ̄ⲧⲟϥ ⲛⲁⲛ ⲧⲉ, ⲁⲩⲱ ⲟⲩⲛⲟϭ ⲙ̄ⲙⲛ̄ⲧϣⲁϥⲧⲉ ⲉϩⲣⲁⲓ̈ ⲉϫⲱⲛ ⲧⲉ ⲉⲛϣⲁⲛⲣ̄ⲗⲁⲁⲩ ⲛ̄ϩⲱⲃ, ⲏ ⲛ̄ⲧⲛ̄ⲃⲱⲕ ⲉⲗⲁⲁⲩ ⲙ̄ⲙⲁ ⲉⲙⲡⲛϣⲓⲛⲉ ⲛ̄ϣⲟⲣⲡ̄ · ⲏ ⲛ̄ⲧⲛ̄ⲟⲩⲱⲙⲗⲁⲁⲩ ⲛ̄ϫⲓⲟⲩⲉ · ⲏ ⲛ̄ⲧⲛ̄ⲥⲉⲏⲣⲡ̄. ⲉⲙⲡⲛ̄ⲧⲁⲙⲉⲛⲉⲧϥⲓ ⲙ̄ⲡⲉⲛⲣⲟⲟⲩϣ ·

Paragraph 04
-------
ⲉϣⲱⲡⲉ ⲇⲉ ⲉⲛϣⲁⲛⲣ̄ϩⲱⲃ ⲛ̄ⲧⲉⲓ̈ϩⲉ ⲉⲙⲡⲛ̄ϣⲓⲛⲉ, ⲡⲉⲛⲥⲛⲟϥ ϩⲓϫⲱⲛ · ⲁⲩⲱ ⲛⲉⲧⲉⲓⲣⲉ ⲛ̄ⲛⲁⲓ̈, ⲥⲉⲛⲁⲥⲟⲛϩⲟⲩ ϩⲛ̄ⲛⲉⲩⲙⲉⲉⲩⲉ · ⲁⲩⲱ ⲥⲉⲛⲁⲙⲟⲩⲧⲉ ⲉⲣⲟⲟⲩ ⲉⲃⲟⲗ ϩⲓⲧⲙ̄ⲡϣⲁϫⲉ ⲉⲧⲥⲏϩ ϫⲉⲛ̄ⲧⲟ ⲛ̄ⲃⲁϣⲟⲣ ⲉⲧⲉⲛ̄ⲇⲁⲓⲙⲱⲛ ⲛⲉ · 

Paragraph 05
-------
ⲁⲩⲱ ⲟⲛ ⲡⲗⲟⲅⲟⲥ ⲉⲧⲥⲏϩ ⲛⲁϫⲟⲟⲥ ⲛⲁⲛ ⲛ̄ⲧⲉⲓ̈ϩⲉ ϫⲉⲥⲉⲥϩⲟⲩⲟⲣⲧ̄ ⲛ̄ϭⲓⲛⲉⲧⲣⲓⲕⲉ ⲙ̄ⲙⲟⲟⲩ ⲉⲃⲟⲗ ⲛ̄ⲛⲉⲕⲉⲛⲧⲟⲗⲏ · ⲁⲩⲱ ⲟⲛ ϫⲉⲁⲕⲥⲉϣϥ̄ⲟⲩⲟⲛ ⲛⲓⲙ ⲉⲧⲥⲁϩⲏⲩ ⲉⲃⲟⲗ ⲛ̄ⲛⲉⲕⲇⲓⲕⲁⲓⲱⲙⲁ · ϫⲉⲟⲩϫⲓ ⲛϭⲟⲛⲥ̄ ⲡⲉ ⲡⲉⲩⲙⲉⲉⲩⲉ · ⲁⲩⲱ ⲟⲛ ϫⲉⲡⲟⲩϫⲁⲓⳝ ⲟⲩⲏⲩ ⲛ̄ⲛ̄ⲣⲉϥⲣ̄ⲛⲟⲃⲉ. ϫⲉⲙ̄ⲡⲟⲩϣⲓⲛⲉ ⲛ̄ⲥⲁⲛⲉⲕⲇⲓⲕⲁⲓⲱⲙⲁ :
	
Chapter 04
========

Paragraph 01
-------
ⲉⲧⲃⲉⲡⲁⲓ̈ ϭⲉ ⲛⲉⲥⲛⲏⲩ ⲛⲁⲛⲟⲩⲥ ⲛⲁⲛ ⲉⲧⲣⲉⲛϫⲡⲟ ⲛⲁⲛ ⲛ̄ⲑⲟⲧⲉ ⲙ̄ⲡϫⲟⲉⲓⲥ. ⲁⲩⲱ ⲛ̄ⲧⲛ̄ⲥⲁϩⲱⲛ ⲉⲃⲟⲗ ⲛ̄ⲛⲉⲧⲉⲣⲉⲡⲛⲟⲩⲧⲉ ⲙⲟⲥⲧⲉ ⲙ̄ⲙⲟⲟⲩ. ϫⲉⲕⲁⲥ ⲉⲛⲉϩⲉ ⲉⲩⲛⲁ ϩⲙ̄ⲡⲉϩⲟⲟⲩ ⲙ̄ⲡⲉⲛϭⲙ̄ⲡϣⲓⲛⲉ · ϫⲉⲛ̄ⲧⲛ̄ⲥⲟⲟⲩⲛ ⲁⲛ ϫⲉⲉⲛⲉⲧⲱⲙⲧ̄ ⲉⲡⲛⲟⲩⲧⲉ ⲁⲩⲱ ⲡⲉⲛϫⲟⲉⲓⲥ ⲓ̄ⲥ̄ ⲛ̄ⲁϣ ⲛ̄ϩⲉ ·

Paragraph 02
-------
ⲡϩⲱⲃ ⲅⲁⲣ ⲙⲟⲕϩ̄ ⲉⲙⲁⲧⲉ ⲉⲁⲡⲁⲛⲧⲁ ⲉⲡⲛⲟⲩⲧⲉ · ⲕⲁⲓ ⲅⲁⲣ ⲟⲩⲣⲱⲙⲉ ⲁⲛ ⲛ̄ⲧⲉⲛϩⲉ, ⲡⲉⲧⲛ̄ⲛⲁⲧⲱⲙⲧ̄ ⲉⲣⲟϥ · ⲁⲗⲗⲁ ⲟⲩϫⲟⲉⲓⲥ ⲡⲉ ⲁⲩⲱ ⲡⲛⲟⲩⲧⲉ ⲡⲉ ⲉϥⲥⲟⲟⲩⲛ ⲉⲛⲉⲧⲛ̄ⲉⲓⲣⲉ ⲙ̄ⲙⲟⲟⲩ, ϩⲙ̄ⲡⲕⲁⲕⲉ ·

Paragraph 03
-------
ϥϫⲱ ⲅⲁⲣ ⲙ̄ⲙⲟⲥ ϫⲉⲙⲏ ⲟⲩⲛ̄ⲟⲩⲁ ⲛⲁϣϩⲟⲡϥ̄ ϩⲛ̄ⲟⲩⲙⲁ ⲛ̄ϩⲱⲡ. ⲛ̄ⲧⲁⲧⲙ̄ⲛⲁⲩ ⲉⲣⲟϥ ⲁⲛⲟⲕ · ⲙⲏ ⲛ̄ϯⲙⲟⲩϩ ⲁⲛ ⲛ̄ⲧⲡⲉ ⲙⲛ̄ⲡⲕⲁϩ ⲡⲉϫⲉⲡϫⲟⲉⲓⲥ · ⲧⲉϩⲓⲏ ⲅⲁⲣ ⲙ̄ⲡⲱⲛϩ̄ ⲡⲉ ⲣⲁⲕⲧⲛ̄ ⲉⲃⲟⲗ ⲙ̄ⲡ̄ⲡⲉⲑⲟⲟⲩ · ⲁⲩⲱ ⲧⲁⲣⲭⲏ ⲛ̄ⲧⲥⲟⲫⲓⲁ · ⲧⲉ ⲑⲟⲧⲉ ⲙ̄ⲡϫⲟⲉⲓⲥ :
	
Paragraph 04
-------
ⲙ̄ⲡⲱⲣ ϭⲉ ⲧⲉⲛⲟⲩ ⲉⲧⲣⲉⲛϫⲡⲟ ⲛⲁⲛ ⲛ̄ⲡⲟⲩⲙⲛ̄ⲧⲁⲧϩⲟⲧⲉ ⲛ̄ⲧⲛ̄ⲣ̄ⲛⲟⲃⲉ ⲙ̄ⲡⲉⲙⲧⲟ ⲉⲃⲟⲗ ⲙ̄ⲡⲛⲟⲩⲧⲉ. ϫⲉⲕⲁⲥ ⲉⲛⲛⲉⲛⲣ̄ϩⲧⲏⲛ ϩⲛ̄ⲧⲉⲛϩⲁⲏ · ⲁⲗⲗⲁ ⲙⲁⲣⲛ̄ϯⲡⲉⲛϩⲏⲧ ⲉⲧⲉⲥⲃⲱ, ⲛ̄ⲧⲛ̄ⲣⲓⲕⲉ ⲛ̄ⲛⲉⲛⲙⲁⲁϫⲉ ⲉⲛϣⲁϫⲉ ⲛ̄ⲧⲁⲓⲥⲑⲏⲥⲓⲥ · ϫⲉⲕⲁⲥ ⲉⲛⲉⲉⲓⲙⲉ ϫⲉⲉⲛⲧⲱⲛ. ⲙⲏⲡⲟⲧⲉ ⲧⲛ̄ⲙⲟⲟⲩⲧ. ⲉⲛϫⲱ ⲙⲙⲟⲥ ϫⲉⲧⲛ̄ⲟⲛϩ̄ · ⲙⲏⲡⲟⲧⲉ ⲧⲛ̄ⲟ ⲛ̄ⲕⲁⲕⲉ. ⲉⲛϫⲱ ⲙ̄ⲙⲟⲥ ϫⲉⲁⲛⲟⲛ ϩⲉⲛⲟⲩⲟⲉⲓⲛ ·

Paragraph 05
-------
ⲧⲁⲓ̈ ⲅⲁⲣ ⲧⲉ ⲑⲉ ⲉⲛⲧⲁⲛ̄ⲥⲁⲃⲉⲉⲩ ϫⲟⲟⲥ ϫⲉⲙⲛ̄ϭⲉϭⲱⲛⲧ̄ ⲛ̄ⲑⲉ ⲙ̄ⲡⲁⲓ̈ · ⲉⲟⲩⲛ̄ⲟⲩⲣⲱⲙⲉ ϩⲛ̄ϩⲉⲛⲛⲟⲃⲉ. ⲉⲙⲡⲉϥϩⲏⲧ ϭⲛ̄ⲁⲣⲓⲕⲉ ⲉⲣⲟϥ ⲁⲛ · ϫⲉⲕⲁⲥ ⲉϥⲉⲕⲱ ⲛ̄ⲥⲱϥ ⲛ̄ⲛⲉϥⲛⲟⲃⲉ ⲙⲛ̄ⲛⲉϥⲙⲛ̄ⲧϣⲁϥⲧⲉ ·

Paragraph 06
-------
ϩⲟⲧⲁⲛ ⲇⲉ ⲉⲛⲉϣⲁⲛϩⲁⲣⲉϩ ⲉⲛⲉⲛⲧⲟⲗⲏ ⲙ̄ⲡϫⲟⲉⲓⲥ ⲓ̄ⲥ̄. ⲁⲩⲱ ⲛ̄ⲧⲛ̄ⲥⲱⲧⲙ̄ ⲉⲛⲉϥϣⲁϫⲉ. ⲧⲉⲛϩⲓⲏ ⲛⲁⲥⲟⲟⲩⲧⲛ̄ ⲡⲉ · ⲁⲩⲱ ⲛ̄ⲧⲛ̄ⲛⲁϫⲓϫⲣⲟⲡ ⲁⲛ ·

Paragraph 07
-------
ⲕⲁⲓ ⲅⲁⲣ ⲁⲩⲧⲁⲙⲟⲛ ⲉⲡⲁⲓ̈ ϩⲓⲧⲙ̄ⲡⲉⲯⲁⲗⲙⲱⲇⲟⲥ ⲉϥϫⲱ ⲙ̄ⲙⲟⲥ ϫⲉϩⲛ̄ⲟⲩ ⲉⲣⲉⲟⲩϣⲏⲣⲉ ϣⲏⲙ ⲛⲁⲥⲟⲟⲩⲧⲛ̄ ⲛ̄ⲧⲉϥϩⲓⲏ. ⲡⲉϫⲁϥ ϫⲉϩⲙ̄ⲡⲧⲣⲉϥϩⲁⲣⲉϩ ⲉⲛⲉⲕϣⲁϫⲉ · ⲟⲩⲕⲟⲩⲛ ⲟⲩⲟⲓ̈ ⲛⲁⲛ ⲉⲛϣⲁⲛⲟⲃϣⲛ̄ ⲉⲛϣⲁϫⲉ ⲛ̄ⲛⲉⲛⲉⲓⲟⲧⲉ. ⲉⲧⲟⲩϩⲱⲛ ⲙ̄ⲙⲟⲟⲩ ⲉⲧⲟⲟⲧⲛ̄ :
	
Chapter 05
========

Paragraph 01
-------
ⲡⲗⲏⲛ ϯⲛⲁϫⲟⲟⲥ ⲛ̄ⲧⲉⲓ̈ϩⲉ ϩⲛ̄ⲟⲩⲛ̄ⲟϭ ⲛ̄ⲗⲩⲡⲏ ⲙⲛ̄ⲟⲩⲙ̄ⲕⲁϩ ⲛ̄ϩⲏⲧ ϫⲉⲉⲥⲧⲱⲛ ⲧⲉⲛⲙⲛ̄ⲧⲣⲙ̄ϩⲉ ⲉⲧϣⲟⲟⲡ ϩⲙ̄ⲡⲉⲛⲙⲁ ⲙ̄ⲙⲏⲛⲉ ⲙⲛ̄ⲧⲡⲁⲣⲣⲏⲥⲓⲁ ⲉⲧⲉⲙⲛ̄ⲕⲣⲟϥ ⲛ̄ϩⲏⲧⲥ̄ · ⲉⲛⲥⲟⲟⲩⲛ ⲁⲛ ⲛ̄ⲕⲣⲟϥ ⲟⲩⲧⲉ ϫⲓⲟⲩⲉ ·

Paragraph 02
-------
ⲉⲧⲃⲉⲡⲁⲓ̈ ⲟⲩⲟⲓ̈ ⲛ̄ⲛⲉⲧϫⲓⲟⲩⲉ ϩⲛ̄ⲗⲁⲁⲩ ⲛ̄ϩⲛⲟ ϩⲛ̄ⲗⲁⲁⲩ ⲙ̄ⲙⲁ · ⲁⲩⲱ ⲉⲧϫⲓ ⲉⲧϯ ϩⲛ̄ⲟⲩⲕⲣⲟϥ ⲙⲛ̄ⲟⲩⲙⲛ̄ⲧⲥⲁⲛⲕⲟⲧⲥ̄, ⲉⲙⲡⲟⲩϫⲟⲟⲥ ⲛ̄ϣⲟⲣⲡ̄ · ⲁⲩⲱ ⲥⲉⲥϩⲟⲩⲟⲣⲧ̄ ⲛ̄ϭⲓⲛⲉⲧⲉⲓⲣⲉ ⲛ̄ⲛⲁⲓ̈ ⲙⲛ̄ⲛⲓⲕⲟⲟⲩⲉ, ϫⲉⲙ̄ⲡⲟⲩϣⲓⲡⲉ, ⲟⲩⲧⲉ ⲙ̄ⲡⲟⲩⲣ̄ϩⲟⲧⲉ ϩⲏⲧⲟⲩ ⲛ̄ⲛ̄ⲥⲁϩⲟⲩ ⲉⲛⲧⲁⲡⲉⲛⲉⲓⲱⲧ ϫⲟⲟⲩ ⲉⲧⲃⲉⲛⲉⲓ̈ϩⲃⲏⲩⲉ ⲛ̄ⲧⲉⲓ̈ϩⲉ · 

Paragraph 03
-------
ⲉⲧⲃⲉⲡⲁⲓ̈ ⲡⲉⲙⲕⲁϩ ⲛ̄ϩⲏⲧ ⲧⲏⲣϥ̄ ⲛ̄ⲛⲉⲛⲉⲓⲟⲧⲉ ⲙⲛ̄ⲛⲉⲧⲟⲩⲁⲁⲃ ⲧⲏⲣⲟⲩ ⲙⲛ̄ⲡⲉⲛϫⲟⲓ̈ⲥ ⲓ̄ⲥ̄ ⲉϥⲉⲉⲓ ⲉϩⲣⲁⲓ̈ ⲉϫⲱⲟⲩ, ⲁⲩⲱ ⲉϫⲛ̄ⲧⲥⲟⲟⲩϩⲉ ⲛ̄ϫⲱⲟⲩ · 

Paragraph 04
-------
ⲉⲃⲟⲗ ϫⲉⲁⲩϯⲥⲃⲱ ⲛⲁⲛ ⲁⲩⲱ ⲁⲩⲧⲁⲙⲟⲛ ⲉⲩϫⲱ ⲙ̄ⲙⲟⲥ ϫⲉⲁⲧⲉⲩϣⲏ ⲡⲣⲟⲕⲟⲡⲧⲉ · ⲁⲡⲉϩⲟⲟⲩ ϩⲱⲛ ⲉϩⲟⲩⲛ · ⲙⲁⲣⲛ̄ⲕⲱ ϭⲉ ⲛ̄ⲥⲱⲛ ⲛ̄ⲛⲉϩⲃⲏⲩⲉ ⲙ̄ⲡⲕⲁⲕⲉ · ⲛ̄ⲧⲛ̄ϯ ⲇⲉ ϩⲓⲱⲱⲛ ⲛ̄ⲛ̄ϩⲟⲡⲗⲟⲛ ⲙ̄ⲡⲟⲩⲟⲉⲓⲛ · ⲉⲧⲉⲛⲁⲓ̈ ⲛⲉ ⲛⲉϩⲃⲏⲟⲩⲉ, ⲉⲧⲛⲁⲛⲟⲩⲟⲩ, ⲁⲩⲱ ⲛ̄ⲇⲓⲕⲁⲓⲟⲥⲩⲛⲏ · ⲉⲙⲡⲁⲧⲉⲡⲉϩⲟⲟⲩ ⲛ̄ⲧⲉⲛϩⲁⲏ ⲉⲧⲙ̄ⲙⲁⲩ ⲉⲓ ⲉϫⲱⲛ ϩⲛ̄ⲟⲩϣⲥⲛⲉ ⲛ̄ⲑⲉ ⲛ̄ⲟⲩⲡⲁϣϥ̄ ⲛ̄ⲧⲛ̄ⲧⲙ̄ⲣ̄ⲃⲟⲗ ·

Paragraph 05
-------
ⲉⲙⲛ̄ⲡⲉⲧⲛⲁⲥⲱⲧⲙ̄ ⲉⲣⲟⲛ. ⲟⲩⲧⲉ ⲉⲙⲛ̄ⲡⲉⲧⲛⲁϥⲱⲧⲉ ⲛ̄ⲧⲉⲛⲣⲙ̄ⲉⲓⲏ ⲉⲃⲟⲗ ϩⲓⲛⲉⲛⲃⲁⲗ · ⲉⲃⲟⲗ ϫⲉⲙ̄ⲡⲛ̄ⲥⲱⲧⲙ̄ ⲕⲁⲗⲱⲥ · ⲟⲩⲧⲉ ⲙ̄ⲡⲛ̄ϯϩⲧⲏⲛ ⲉⲩϩⲱⲛ ⲉⲧⲟⲟⲧⲛ̄ ϫⲉⲁⲗⲱⲧⲛ̄ ϩⲛ̄ⲛⲉⲧⲛ̄ⲡⲟⲛⲏⲣⲓⲁ · ϫⲓⲥⲃⲱ ⲉⲣ̄ⲡⲡⲉⲧⲛⲁⲛⲟⲩϥ · ⲛ̄ⲧⲟⲟⲩ ⲇⲉ ⲡⲉϫⲁϥ ⲁⲩⲣ̄ⲁⲧⲥⲱⲧⲙ̄ · ⲁⲩⲱ ⲁⲩϯⲛⲟⲩϭⲥ̄ ⲙ̄ⲡⲉⲡ̄ⲛ̄ⲁ̄ ⲉⲣⲟⲩⲁⲁⲃ · ⲁⲩⲱ ⲁⲡϫⲟⲉⲓⲥ ⲕⲧⲟϥ ⲛⲁⲩ ⲉⲩⲙⲛ̄ⲧϫⲁϫⲉ ·

Paragraph 06
-------
ⲧⲁⲓ̈ ⲅⲁⲣ ⲧⲉ ⲑⲉ ⲉⲛⲧⲁⲛⲉⲧⲛⲟⲓ̈ ϫⲟⲟⲥ ⲛ̄ⲧⲉⲣⲟⲩⲛⲁⲩ ⲉⲣⲟⲛ ⲉⲛⲧⲛ̄ⲙⲟⲩϣⲧ̄ ⲙ̄ⲙⲟⲛ ⲁⲛ, ⲟⲩⲧⲉ ⲉⲛⲧⲛ̄ⲇⲓⲁⲕⲣⲓⲛⲉ ⲙ̄ⲙⲟⲛ ⲁⲛ ϫⲉⲉⲛⲉⲡⲉⲭ̄ⲥ̄ ⲓ̄ⲥ̄ ⲛ̄ϩⲏⲧⲛ̄ · ⲡⲉϫⲁⲩ ϫⲉⲟⲩⲛ̄ⲟⲩⲙⲏⲏϣⲉ ⲉⲩϩⲟⲥⲉ ϩⲛ̄ⲧⲡⲟⲗⲓⲧⲓⲁ · ⲉⲁⲧⲉⲩⲙⲛ̄ⲧⲁⲧⲇⲓⲁⲕⲣⲓⲛⲉ ϩⲟⲧⲃⲟⲩ ⲙ̄ⲙⲓⲛ ⲙ̄ⲙⲟⲟⲩ ·

Paragraph 07
-------
ϣⲁⲩϫⲟⲟⲥ ⲇⲉ ⲟⲛ ϫⲉⲉⲛϣⲁⲛϯϩⲧⲏⲛ ⲉⲃⲟⲗ ϩⲛ̄ⲛⲉⲅⲣⲁⲫⲏ. ⲧⲛ̄ⲛⲁⲉⲓⲙⲉ ϩⲛ̄ⲟⲩⲱⲣϫ̄ ϫⲉⲛⲉⲧⲟ ⲛ̄ⲁⲧⲥⲱⲧⲙ̄ ⲕⲁⲧⲁⲟⲩⲟⲉⲓϣ · ⲙⲉⲣⲉⲗⲁⲁⲩ ⲛ̄ϩⲱⲃ ⲉϥⲥⲟⲩⲧⲱⲛ ϣⲱⲡⲉ ⲛⲁⲩ ⲛ̄ⲛⲁϩⲣⲙ̄ⲡⲛⲟⲩⲧⲉ · ⲁⲗⲗⲁ ⲉϣⲁⲩϩⲩⲡⲟⲙⲓⲛⲉ ⲉϩⲉⲛⲉⲃⲁⲧⲉ ⲉⲩϣⲟⲩⲉⲓⲧ ϩⲙ̄ⲡⲕⲉⲓ̈ⲕⲟⲥⲙⲟⲥ ·

Paragraph 08
-------
ⲡⲁⲗⲓⲛ ⲟⲛ ϣⲁⲩϫⲟⲟⲥ ϫⲉⲉⲓⲥϩⲏⲏⲧⲉ ⲁⲛⲛⲁⲩ ⲉⲃⲟⲗ ϩⲛ̄ⲛⲉⲅⲣⲁⲫⲏ ⲉⲧⲟⲩⲁⲁⲃ ϫⲉⲛⲉⲧⲟⲩⲏϩ ⲛ̄ⲥⲁⲡⲟⲩⲱϣ ⲙ̄ⲡⲛⲟⲩⲧⲉ. ⲛ̄ⲧⲟⲟⲩ ⲛⲉⲧⲛⲁⲕⲗⲏⲣⲟⲛⲟⲙⲉⲓ ⲛ̄ⲛⲉϥⲁⲅⲁⲑⲟⲛ · ⲛⲉⲧⲙⲟⲟϣⲉ ⲇⲉ ϩⲙ̄ⲡⲟⲩⲱϣ ⲉⲑⲟⲟⲩ ⲙ̄ⲡⲉⲩϩⲏⲧ. ⲉⲩⲥⲃ̄ⲧⲱⲧ ⲉⲩⲟⲣⲅⲏ · ⲛ̄ⲑⲉ ⲉⲧⲥⲏϩ ϫⲉⲡⲉⲩϥⲛ̄ⲧ ⲛⲁⲙⲟⲩ ⲁⲛ ⲁⲩⲱ ⲡⲉⲩⲕⲱϩⲧ̄ ⲛⲁϫⲉⲛⲁ ⲁⲛ. ⲛ̄ⲥⲉϣⲱⲡⲉ ⲉⲣⲉⲥⲁⲣⲝ̄ ⲛⲓⲙ ⲛⲁⲩ ⲉⲣⲟⲟⲩ :
	
Chapter 06
========

Paragraph 01
-------
ⲉⲧⲃⲉⲡⲁⲓ̈ ⲟⲩⲟⲓ̈ ⲛⲁⲛ · ⲉⲥⲉϯⲥⲃⲱ ⲛⲁⲛ ⲛ̄ϭⲓⲧⲉⲛⲙⲛ̄ⲧⲁⲧⲥⲱⲧⲙ̄ · ⲁⲩⲱ ⲉⲥⲉϫⲡⲓⲟⲛ ⲛ̄ϭⲓⲧⲉⲛⲕⲁⲕⲓⲁ. ⲉⲓⲙⲉ ⲁⲩⲱ ⲛ̄ⲧⲛ̄ⲛⲁⲩ ϫⲉϥⲥⲁϣⲉ ⲛⲁⲛ ⲉⲧⲣⲉⲛⲕⲱ ⲛ̄ⲥⲱⲛ ⲛ̄ⲛ̄ⲇⲓⲕⲁⲓⲱⲙⲁ ⲙ̄ⲡⲛⲟⲩⲧⲉ · ⲙⲛ̄ⲛ̄ⲉⲛⲧⲟⲗⲏ ⲛ̄ⲛⲉⲛⲉⲓⲟⲧⲉ :
	
Paragraph 02
-------
ⲙ̄ⲡⲱⲣ ϭⲉ ⲟⲛ ⲉⲧⲣⲉⲩϫⲟⲟⲥ ⲛⲁⲛ ϩⲛ̄ⲟⲩϭⲱⲛⲧ̄ ϫⲉϫⲟ ⲛ̄ϩⲉⲛⲥⲟⲩⲟ. ⲛ̄ⲧⲉⲧⲛ̄ⲱϩⲥ ⲛ̄ϩⲉⲛϣⲟⲛⲧⲉ · ⲡⲉⲓ̈ⲛⲟϭ ⲛ̄ⲥⲁϩⲟⲩ ⲉⲧⲃⲉⲧⲉⲛⲙⲛ̄ⲧⲁⲧⲥⲃⲱ ⲙⲛ̄ⲧⲉⲛⲙⲛ̄ⲧⲁⲧⲥⲱⲧⲙ̄ · ⲉⲧⲃⲉϫⲉⲁⲛⲕⲱ ⲛ̄ⲥⲱⲛ ⲛ̄ⲧⲡⲏⲅⲏ ⲛ̄ⲧⲥⲟⲫⲓⲁ · ⲁⲩⲱ ⲁⲡⲉⲛϩⲏⲧ ⲛ̄ⲁⲧⲥⲱⲃ ⲣ̄ⲕⲁⲕⲉ ⲉⲣⲟⲛ · ϩⲱⲥⲧⲉ ⲉⲧⲙ̄ⲧⲣⲉⲛⲣ̄ⲡⲙⲉⲉⲩⲉ ⲛ̄ⲧⲉⲛϩⲁⲏ · ⲙⲛ̄ⲡⲛⲁⲩ ⲉⲧⲛ̄ⲛⲁϯ ⲙ̄ⲡⲉⲛⲡ̄ⲛ̄ⲁ̄ ⲉⲛϭⲓϫ ⲙ̄ⲡⲛⲟⲩⲧⲉ ·

Paragraph 03
-------
ⲛⲓⲙ ϭⲉ ⲡⲉ ⲡⲥⲟⲫⲟⲥ ⲛϥ̄ⲉⲓⲙⲉ ⲉⲛⲁⲓ̈ · ⲁⲩⲱ ⲡⲣⲙ̄ⲛ̄ϩⲏⲧ ⲛϥ̄ⲥⲟⲩⲱⲛⲟⲩ ϫⲉⲥⲉⲥⲟⲩⲧⲱⲛ ⲛ̄ϭⲓⲛⲉϩⲓⲟⲟⲩⲉ ⲙ̄ⲡϫⲟⲉⲓⲥ · ⲛ̄ⲇⲓⲕⲁⲓⲟⲥ ⲙⲉⲛ ⲥⲉⲛⲁⲙⲟⲟϣⲉ ⲛ̄ϩⲏⲧⲟⲩ · ⲛ̄ⲁⲥⲉⲃⲏⲥ ⲇⲉ. ⲥⲉⲛⲁⲣ̄ϭⲱⲃ ⲛ̄ϩⲏⲧⲟⲩ :

