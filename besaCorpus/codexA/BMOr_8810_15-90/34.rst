
---------------------------------------------
34. *Continuation of Besa's Defence*
---------------------------------------------

Chapter 01
========

Paragraph 01
-------
ⲡϫⲟⲉⲓⲥ ϩⲛ̄ⲟⲩⲙ̄ⲕⲁϩ ⲛ̄ϩⲏⲧ ⲉϥϫⲱ ⲙ̄ⲙⲟⲥ ϫⲉⲥⲱⲧⲙ̄ ⲉⲣⲟⲓ̈ ⲡϫⲟⲉⲓⲥ · ⲥⲱⲧⲙ̄ ⲉⲧⲉⲥⲙⲏ ⲙ̄ⲡⲁⲧⲙⲁⲓ̈ⲟ · ⲉϣϫⲉ ϣⲁⲩϯ ⲛ̄ϩⲉⲛⲡⲉⲑⲟⲟⲩ, ⲉⲡⲙⲁ ⲛ̄ϩⲉⲛⲡⲉⲧⲛⲁⲛⲟⲩⲟⲩ · ϫⲉⲁⲩϫⲱ ⲛ̄ϩⲉⲛϣⲁϫⲉ ϩⲁⲧⲁⲯⲩⲭⲏ. ⲁⲩⲱ ⲁⲩϩⲱⲡ ⲉⲣⲟⲓ̈ ⲛ̄ⲧⲉⲩⲕⲟⲗⲁⲥⲓⲥ · ⲁⲣⲓⲡⲙⲉⲉⲩⲉ ϭⲉ ⲙ̄ⲡⲉϩⲟⲟⲩ ⲉⲛⲧⲁⲓ̈ⲁϩⲉⲣⲁⲧ ⲙ̄ⲡⲉⲕⲙ̄ⲧⲟ ⲉⲃⲟⲗ ⲉⲓ̈ϣⲁϫⲉ ϩⲁⲣⲟⲟⲩ ⲛ̄ϩⲉⲛⲡⲉⲧⲛⲁⲛⲟⲩⲟⲩ, ⲉⲧⲣⲉⲕⲕⲧⲟ ⲙ̄ⲡⲉⲕϭⲱⲛⲧ̄ ⲉⲃⲟⲗ ⲙ̄ⲙⲟⲟⲩ · 

Paragraph 02
----------
ⲉⲧⲃⲉⲡⲁⲓ̈ ⲡⲉϫⲁϥ. ϯ ⲛ̄ⲛⲉⲩϣⲏⲣⲉ ⲉⲩϩⲕⲟ. ⲁⲩⲱ ⲛⲅ̄ⲥⲟⲟⲩϩⲟⲩ ⲉⲧⲟⲟⲧⲥ̄ ⲛ̄ⲧⲥⲏϥⲉ · ⲙⲁⲣⲉⲟⲩⲁϣⲕⲁⲕ ϣⲱⲡⲉ ϩⲛ̄ⲛⲉⲩⲏⲓ̈ · ϩⲛ̄ⲟⲩϣⲥⲛⲉ ⲉⲕⲉⲉⲓⲛⲉ, ⲉϩⲣⲁⲓ̈ ⲉϫⲱⲟⲩ ⲛϩⲉⲛⲥⲟⲟⲛⲉ · ϫⲉⲁⲩϩⲓⲧⲟⲟⲧⲟⲩ ⲉⲩϣⲁϫⲉ ⲉⲧⲣⲉⲩⲁⲙⲁϩⲧⲉ ⲙ̄ⲙⲟⲓ̈ · ⲁⲩⲱ ⲁⲩϩⲱⲡ ⲉⲣⲟⲓ̈ ⲛ̄ϩⲉⲛⲡⲁϣ · 

Paragraph 03
----------
ⲛ̄ⲧⲟⲕ ⲇⲉ ⲡϫⲟⲉⲓⲥ ⲁⲕⲉⲓⲙⲉ ⲉⲡⲉⲩϣⲟϫⲛⲉ ⲧⲏⲣϥ̄. ⲡⲉⲛⲧⲁⲩⲁⲁϥ ⲉⲣⲟⲓ̈ ϣⲁϩⲣⲁⲓ̈ ⲉⲡⲙⲟⲩ · ⲙ̄ⲡⲣ̄ⲧⲃ̄ⲃⲟ ⲛ̄ⲛⲉⲩϫⲓ ⲛϭⲟⲛⲥ̄ · ⲁⲩⲱ ⲛ̄ⲛⲟⲃⲉ ⲛ̄ⲛⲉⲩⲉⲓⲟⲧⲉ ⲙ̄ⲡⲣ̄ϥⲟⲧⲟⲩ ⲉⲃⲟⲗ ⲙ̄ⲡⲉⲕⲙ̄ⲧⲟ ⲉⲃⲟⲗ · ⲙⲁⲣⲉⲡⲉⲩϣⲱⲛⲉ ϣⲱⲡⲉ ⲙ̄ⲡⲉⲕⲙ̄ⲧⲟ ⲉⲃⲟⲗ · ϩⲙ̄ⲡⲉⲟⲩⲟⲉⲓϣ ⲙ̄ⲡⲉⲕϭⲱⲛⲧ̄. ⲉⲕⲉⲉⲓⲣⲉ ϩⲣⲁⲓ̈ ⲛ̄ϩⲏⲧⲟⲩ · ⲟⲩ ⲙⲟⲛⲟⲛ ⲇⲉ ⲁⲗⲗⲁ ⲁⲩϫⲟⲟⲥ ⲟⲛ ϫⲉϯ ⲛⲁⲩ, ⲡϫⲟⲉⲓⲥ. ⲟⲩ ⲡⲉⲧⲕ̄ⲛⲁⲧⲁⲁϥ ⲛⲁⲩ. ϯ ⲛⲁⲩ ⲛ̄ⲟⲩⲟⲟⲧⲉ ⲛ̄ⲁⲧϣⲏⲣⲉ · ⲁⲩⲱ ϩⲉⲛⲉⲕⲓⲃⲉ ⲉⲩϣⲟⲩϣⲟⲩ · 

Paragraph 04
----------
ⲛ̄ⲧⲱⲧⲛ̄ ⲇⲉ ⲱ ⲛⲉⲥⲛⲏⲩ ⲉⲧⲟⲩⲁⲁⲃ ⲙ̄ⲙⲉⲧⲟⲭⲟⲥ ⲙ̄ⲡⲧⲱϩⲙ̄ ⲛ̄ⲧⲡⲉ ⲧⲛ̄ⲥⲟⲟⲩⲛ ⲉⲧⲉⲧⲛ̄ⲁⲅⲁⲡⲏ ⲛ̄ⲑⲉ ⲉⲧⲉⲧⲛ̄ϣⲗⲏⲗ ⲙ̄ⲙⲟⲥ ϩⲁⲧⲁⲙⲛ̄ⲧⲉⲃⲓⲏⲛ · ⲟⲩ ⲙⲟⲛⲟⲛ ϫⲉⲛ̄ⲧⲱⲧⲛ̄ · ⲁⲗⲗⲁ ⲛ̄ⲕⲉⲣⲱⲙⲉ ⲧⲏⲣⲟⲩ ϣⲗⲏⲗ ⲉⲧⲣⲉⲛⲟⲩϫⲁⲓ̈ ⲉⲃⲟⲗ ϩⲙ̄ⲡϣⲱⲛⲉ ·

Paragraph 05
---------
ⲛⲁⲓ̈ ⲇⲉ ⲛ̄ⲧⲟⲟⲩ ⲛ̄ⲑⲉ ⲛ̄ⲓ̈ⲟⲩⲇⲁⲥ ⲉⲛⲧⲁϥⲡⲣⲟⲇⲓⲇⲟⲩ ⲙ̄ⲡϫⲟⲉⲓⲥ ⲉⲧⲉⲡⲉϥⲱⲛϩ̄ ⲡⲉ ϩⲙ̄ⲡⲧⲣⲉⲩⲥⲙⲛ̄ⲧⲥ̄ ⲛⲙ̄ⲙⲁϥ ⲉϯ ⲛⲁϥ ⲛ̄ϩⲉⲛϩⲟⲙⲧ̄ · ⲧⲁⲓ̈ ⲧⲉ ⲑⲉ ⲉⲛⲧⲁⲩⲁⲁⲥ ⲛ̄ϭⲓⲛⲁⲓ̈ ⲧⲉⲛⲟⲩ ⲉⲁⲩϯⲧⲟⲟⲧⲟⲩ ⲛ̄ϩⲉⲛⲭⲣⲏⲙⲁ ϫⲉⲕⲁⲥ ⲉⲩⲛⲁⲙⲟⲩⲟⲩⲧ ⲙ̄ⲙⲟⲛ, ⲏ ⲛ̄ⲥⲉⲑⲙ̄ⲕⲟⲛ · 

Chapter 02
========

Paragraph 01
----------
ⲉⲧⲃⲉⲡⲁⲓ̈ ⲛ̄ⲑⲉ ⲉⲛⲧⲁϥϫⲟⲟⲥ ϫⲉϥⲥϩⲟⲩⲟⲣⲧ̄ ⲛ̄ϭⲓⲡⲣⲱⲙⲉ ⲉⲧⲉⲣⲉⲧⲉϥϩⲉⲗⲡⲓⲥ ϣⲟⲟⲡ ϩⲓⲣⲱⲙⲉ · ⲁⲩⲱ ⲛϥ̄ⲧⲁϫⲣⲟ ⲛ̄ⲧⲥⲁⲣⲝ̄ ⲙ̄ⲡⲉϥϭⲃⲟⲓ̈ ⲉϫⲱϥ ⲛϥ̄ⲧⲣⲉⲡⲉϥϩⲏⲧⲣⲓⲕⲉ ⲉⲃⲟⲗ ⲙ̄ⲡϫⲟⲉⲓⲥ · ⲡⲁⲓ̈ ⲉϥⲉϣⲱⲡⲉ ⲛ̄ⲑⲉ ⲛ̄ⲟⲩⲉⲉⲓⲱ ⲛ̄ϩⲟⲟⲩⲧ ϩⲓⲡϫⲁⲓ̈ⲉ · ϥⲛⲁⲛⲁⲩ ⲁⲛⲁ ⲉϩⲉⲛⲁⲅⲁⲑⲟⲛ ⲉⲩϣⲁⲛⲉⲓ · ⲁⲗⲗⲁ ϥⲛⲁϣⲱⲡⲉ ϩⲛ̄ϩⲉⲛⲙⲁ ⲉⲩϣⲟⲩⲱⲟⲩ ϩⲣⲁⲓ̈ ϩⲙ̄ⲡϫⲁⲓ̈ⲉ, ⲉⲟⲩⲕⲁϩ ⲉϥⲙⲟⲗϩ̄ ⲉⲙⲉⲩϣⲱⲡⲉ ⲛ̄ϩⲏⲧϥ̄ ·

Paragraph 02
----------
ϥⲥⲙⲁⲙⲁⲁⲧ ⲇⲉ ⲛ̄ⲧⲟϥ ⲛ̄ϭⲓⲡⲣⲱⲙⲉ ⲉⲛⲧⲁϥⲕⲁϩⲧⲏϥ ⲉⲡϫⲟⲉⲓⲥ, ⲁⲩⲱ ⲡϫⲟⲓ̈ⲥ ⲛⲁϣⲱⲡⲉ ⲛⲁϥ ⲛ̄ϩⲉⲗⲡⲓⲥ · ϥⲛⲁⲣ̄ⲑⲉ ⲛ̄ⲟⲩϣⲏⲛ ⲉϥⲣⲟⲟⲩⲧ ϩⲓϫⲛ̄ⲟⲩⲙⲟⲟⲩ · ⲁⲩⲱ ϥⲛⲁⲛⲟⲩϫⲉ ⲛ̄ⲛⲉϥⲛⲟⲩⲛⲉ ϩⲓϫⲛ̄ⲟⲩⲁⲧⲃⲉⲥ · ⲛϥ̄ⲛⲁⲣ̄ϩⲟⲧⲉ ⲇⲉ ⲁⲛ ⲉϥϣⲁⲛⲉⲓ ⲉϫⲱϥ ⲛ̄ϭⲓⲟⲩϣⲁⲣⲃⲁ · ⲥⲉⲛⲁϣⲱⲡⲉ ϩⲓϫⲱϥ ⲛ̄ϭⲓϩⲉⲛϣⲁⲩ, ⲉⲩⲟϣ ⲛ̄ϭⲱⲃⲉ · ⲛϥ̄ⲛⲁⲣ̄ϩⲟⲧⲉ ⲇⲉ ⲁⲛ ⲉⲣϣⲁⲛⲧⲙ̄ⲡϩⲟⲩⲙⲡⲉ ⲉⲓ ⲛ̄ⲟⲩⲣⲟⲙⲡⲉ · ⲁⲩⲱ ⲛ̄ⲛⲉϥⲱϫⲛ̄ ⲉϥⲧⲁⲩⲉⲕⲁⲣⲡⲟⲥ ⲉⲃⲟⲗ · ⲟⲩϣⲡⲉⲣⲉ ⲡⲉ ⲡⲉϥϩⲏⲧ ⲡⲁⲣⲁⲟⲩⲟⲛ ⲛⲓⲙ · ⲁⲩⲱ ⲟⲩⲣⲱⲙⲉ ⲡⲉ · 

Paragraph 03
----------
ⲛⲓⲙ ϭⲉ ⲡⲉⲧⲛⲁⲥⲟⲩⲱⲛϥ̄ : ⲁⲛⲟⲕ ⲡⲉ ⲡϫⲟⲓ̈ⲥ ⲉⲧϩⲟⲧϩⲧ̄ ⲛ̄ⲛ̄ϩⲏⲧ ⲁⲩⲱ ⲉⲧⲇⲟⲕⲓⲙⲁⲍⲉ ⲛⲛⲉϭⲗⲟⲟⲧⲉ · ⲉⲧⲣⲁϯ ⲙ̄ⲡⲟⲩⲁ ⲡⲟⲩⲁ ⲕⲁⲧⲁⲛⲉϥϩⲓⲟⲟⲩⲉ ⲁⲩⲱ ⲕⲁⲧⲁⲡⲕⲁⲣⲡⲟⲥ ⲛ̄ⲛⲉϥϩⲃⲏⲩⲉ · 

Paragraph 04
----------
ⲉⲧⲃⲉⲡⲁⲓ̈ ⲧⲛ̄ⲧⲟ ⲉⲧⲟⲟⲧϥ̄ ⲙ̄ⲡⲛⲟⲩⲧⲉ ⲙⲛ̄ⲡⲉϥⲭ̄ⲥ̄ ⲁⲩⲱ ⲡⲉⲛⲣⲟⲟ˻ⲩ˼[ϣ] ⲧⲏⲕ ⲉⲣⲟϥ ⲉⲧⲣⲉϥⲛⲁϩⲙⲛ̄ ⲉⲃⲟⲗ ϩⲛ̄ϩⲱⲃ ⲛⲓⲙ ⲉⲑⲟⲟⲩ · ⲁⲩⲱ ⲛϥ̄ⲧⲟⲩϫⲟⲛ ⲉⲃⲟⲗ ϩⲓⲧⲛ̄ⲛ̄ⲣⲱⲙⲉ ⲉⲧϣⲧⲣ̄ⲧⲱⲣ ⲁⲩⲱ ⲙ̄ⲡⲟⲛⲏⲣⲟⲥ : ⲁⲩⲱ ⲡϫⲟⲉⲓⲥ ⲉϥⲉⲕⲧⲟ ⲉϫⲙ̄ⲡⲟⲩⲁ ⲡⲟⲩⲁ ⲛ̄ⲧⲉϥⲇⲓⲕⲁⲓⲟⲥⲩⲛⲏ ⲙⲛ̄ⲧⲉϥⲡⲓⲥⲧⲓⲥ · 

Paragraph 05
----------
ⲛ̄ⲧⲱⲧⲛ̄ ⲇⲉ ⲙ̄ⲙⲉⲣⲁⲧⲉ ⲛ̄ⲥⲛⲏⲩ ⲉⲧⲣ̄ϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ ϣⲗⲏⲗ ⲧⲏⲣⲧⲛ̄ ϫⲉⲕⲁⲥ ⲉⲣⲉⲡⲛⲟⲩⲧⲉ ⲛⲁϩⲁⲣⲉϩ ⲉⲣⲟⲛ ⲉⲃⲟⲗ ϩⲙ̄ⲡⲉⲑⲟⲟⲩ ⲛⲓⲙ · ⲁⲩⲱ ⲛϥ̄ⲧⲟⲩϫⲟⲛ ⲉⲃⲟⲗ ϩⲙ̄ⲡⲉⲓ̈ⲁⲓⲱⲛ ⲙ̄ⲡⲟⲛⲏⲣⲟⲛ. ⲙⲛ̄ⲛ̄ⲕⲓⲛⲇⲩⲛⲟⲥ ⲛ̄ⲛⲉⲥⲛⲏⲩ ⲛ̄ⲛⲟⲩϫ :
	
Paragraph 06
----------
ⲟⲩⲛ̄ϭⲟⲙ ⲙⲉⲛ ⲙ̄ⲙⲟⲛ ⲉⲧⲁⲙⲱⲧⲛ̄ ⲉⲑⲉ ⲧⲏⲣⲥ̄ ⲉⲛⲧⲁⲩⲁⲁⲥ ⲛ̄ϭⲓⲛⲉⲧⲙ̄ⲙⲁⲩ. ⲁⲗⲗⲁ ⲧⲉⲛⲟⲩ ⲣⲱ ⲉⲓⲥϩⲏⲏⲧⲉ ⲁⲛϭⲱ ⲉⲛⲕⲱ ⲙ̄ⲡⲙⲁ ⲙ̄ⲡⲛⲟⲩⲧⲉ · ⲛⲉⲧⲙ̄ⲙⲁⲩ ⲇⲉ ϩⲱⲟⲩ, ⲉϣⲱⲡⲉ ⲡⲉⲩϩⲏⲧ ⲛⲁⲙ̄ⲧⲟⲛ · ⲏ ⲥⲉⲛⲁϫⲓⲧⲱⲧ ⲛ̄ϩⲏⲧ · ⲥⲉⲣⲱϣⲉ ⲙⲛ̄ⲡⲛⲟⲩⲧⲉ ·

Paragraph 07
----------
ⲁⲛⲟⲕ ⲙⲉⲛ ⲕⲁⲧⲁⲧⲁⲙⲛ̄ⲧⲧⲁⲗⲁⲓⲡⲱⲣⲟⲥ. ⲛ̄ϯⲛⲁⲩ, ⲁⲛ, ⲉⲡⲉⲑⲟⲟⲩ ⲉⲁⲓ̈ⲉⲓⲣⲉ ⲛ̄ⲣⲱⲙⲉ · ⲁⲗⲗⲁ ϥⲥⲏϩ ϫⲉⲡⲉⲧⲛⲁϯ ⲛ̄ϩⲉⲛⲡⲉⲑⲟⲟⲩ ⲉⲡⲙⲁ ⲛ̄ϩⲉⲛⲡⲉⲧⲛⲁⲛⲟⲩⲟⲩ. ⲙ̄ⲡⲉⲑⲟⲟⲩ ⲛⲁⲕⲓⲙ ⲁⲛ ϩⲙ̄ⲡⲉϥⲏⲓ̈ :
ⲁⲡⲁ ⲃⲏⲥⲁ
