
--------------------------------
7. *On Eschewing Evil*
--------------------------------

Chapter 01
========
Paragraph 01
-----

<pb n="ⲣ̄ⲗ̄ⲉ̄"/>ⲁⲅⲁⲡⲏ ⲉϩⲟⲩⲛ ⲉⲛⲉⲛⲉⲣⲏⲩ ⲙⲛ̄ⲧⲉⲛⲉⲓⲣⲏⲛⲏ · ⲛ̄ⲑⲉ ⲉⲧⲥⲏϩ ϫⲉⲙⲁⲣⲟⲩⲛⲁⲩ ⲉⲛⲉⲧⲛ̄ϩⲃⲏⲩⲉ ⲉⲧⲛⲁⲛⲟⲩⲟⲩ, ⲛ̄ⲥⲉϯⲉⲟⲟⲩ ⲙ̄ⲡⲉⲧⲛ̄ⲉⲓⲱⲧ ⲉⲧϩⲛ̄ⲙ̄ⲡⲏⲩⲉ [1]_ · ⲁⲩⲱ ⲟⲛ ϣⲁϥϫⲟⲟⲥ ϫⲉϩⲙ̄ⲡⲁⲓ̈ ⲟⲩⲟⲛ ⲛⲓⲙ ⲛⲁⲉⲓⲙⲉ ϫⲉⲛ̄ⲧⲉⲧⲛ̄ⲛⲁⲙⲁⲑⲏⲧⲏⲥ ⲉⲧⲉⲧⲛ̄ⲥⲁⲛⲙⲉⲣⲉⲛⲉⲧⲛ̄ⲉⲣⲏⲩ [2]_ : 

Paragraph 02
-----

ⲉϣϫⲉ ϥϫⲱ ⲇⲉ ⲙ̄ⲙⲟⲥ, ϫⲉⲉⲧⲉⲧⲛ̄ϣⲁⲛⲉⲓⲛⲉ ⲛⲁⲓ̈ ⲛ̄ⲟⲩⲧⲃ̄ⲛⲏ ⲛ̄ⲃⲗ̄ⲗⲉ ⲉⲩⲑⲩⲥⲓⲁ · ⲛⲁⲛⲟⲩϥ ⲁⲛ · ⲁⲩⲱ ⲉⲧⲉⲧⲛ̄ϣⲁⲛⲉⲓⲛⲉ ⲛ̄ⲟⲩϭⲁⲗⲉ · ⲏ ⲉϥϣⲱⲛⲉ. ⲛⲁⲛⲟⲩϥ ⲁⲛ [3]_ · ⲁⲩⲱ ϫⲉϫⲓⲧϥ̄ ⲉϩⲟⲩⲛ ⲉϩⲣⲁϥ ⲙ̄ⲡⲉⲧϩⲓϫⲱⲕ · ⲉⲛⲉϥⲛⲁϫⲓⲧϥ̄ ⲛ̄ⲧⲟⲟⲧⲕ̄. ⲉϣⲱⲡⲉ ⲣⲱ, ⲉϥⲛⲁϣⲉⲡϩⲣⲁⲕ ⲉϩⲟⲩⲛ [4]_ · ⲉⲓ̈ⲉ ⲛ̄ⲁϣ ⲛ̄ϩⲉ ⲁⲛⲟⲛ ⲉⲣⲉⲡⲛⲟⲩⲧⲉ ⲛⲁϫⲓ ⲛ̄ⲧⲟⲟⲧⲛ̄ ⲙ̄ⲡⲉⲛϣⲗⲏⲗ ⲙⲛ̄ⲧⲉⲛⲛⲏⲥⲧⲉⲓⲁ ⲙⲛ̄ⲧⲉⲛⲙⲉⲗⲉⲧⲏ, ϣⲩⲱ ⲡⲉⲛⲕⲉⲥⲉⲉⲡⲉ ⲛ̄ϩⲱⲃ ⲛ̄ⲇⲓⲕⲁⲓⲟⲥⲩⲛⲏ · ⲉⲛϣⲁⲛϫⲱϩⲙ̄ ⲙ̄ⲡⲉⲛϩⲏⲧ ⲙⲛ̄ⲡⲉⲛⲥⲱⲙⲁ ϩⲛ̄ⲧⲱⲗⲙ̄ ⲛⲓⲙ ⲙⲛ̄ⲛⲟⲃⲉ ⲛⲓⲙ · ⲏ ⲉⲛⲟ ⲛ̄ⲁⲧⲥⲱⲧⲙ̄ · ⲏ ⲉⲛϣⲁⲛϫⲓ<pb n="ⲣ̄ⲗ̄ⲋ̄"/>ϭⲟⲗ ⲉⲛⲉⲛⲉⲣⲏⲩ · ⲏ ⲉⲛⲙⲉϩ ⲛ̄ⲕⲱϩ ϩⲓⲙⲟⲥⲧⲉ ⲉϩⲟⲩⲛ ⲉⲛⲉⲛⲉⲣⲏⲩ, ϩⲓϯⲧⲱⲛ · ϩⲓⲙⲛ̄ⲧϫⲁⲥⲓϩⲏⲧ ⳿ ϩⲓⲕⲁⲕⲓⲕⲁ · ϩⲓⲡⲟⲛⲏⲣⲓⲁ · ϩⲓⲕⲁⲥⲕⲥ̄ · ϩⲓⲕⲁⲧⲁⲗⲁⲗⲓⲁ · ϩⲓⲙⲛ̄ⲧⲃⲁⲃⲉⲣⲱⲙⲉ · ϩⲓϩⲱⲃ ⲛⲓⲙ ⲉϥϩⲟⲟⲩ · ⲛⲉⲧⲉⲓⲣⲉ ⲅⲁⲣ ⲛ̄ⲛⲁⲓ̈ ⲥⲉⲛⲁⲥⲟⲛϩⲟⲩ ϩⲛ̄ⲛⲉⲩⲙⲉⲉⲩⲉ [5]_ , ⲛ̄ⲑⲉ ⲉⲧⲥⲏϩ ·

Paragraph 03
-----

ⲁϥϫⲟⲟⲥ ⲇⲉ ⲟⲛ ϫⲉⲟⲩϣⲏⲣⲉ ⲡⲉ ϣⲁϥϯⲉⲟⲟⲩ ⲙ̄ⲡⲉϥⲉⲓⲱⲧ · ⲁⲩⲱ ⲟⲩϩⲙ̄ϩⲁⲗ ⲡⲉ ϣⲁϥⲣ̄ϩⲟⲧⲉ ϩⲏⲧϥ̄ ⲙ̄ⲡⲉϥϫⲟⲉⲓⲥ [6]_ · ⲡⲉϫⲁϥ ϭⲉ ⲧⲉⲛⲟⲩ ⲉϥϫⲡⲓⲟ ⲛ̄ⲧⲉⲛⲙⲛ̄ⲧⲁⲧⲃⲁⲗ ⲙⲛ̄ⲧⲉⲛⲙⲛ̄ⲧⲁⲧϩⲟⲧⲉ · ϫⲉⲉϣϫⲉ ⲁⲛⲅ̄ⲡⲉⲓⲱⲧ ϭⲉ ⲁⲛⲟⲕ. ⲉϥⲧⲱⲛ ⲡⲁⲉⲟⲟⲩ · ⲁⲩⲱ ⲉϣϫⲉ ⲁⲛⲅ̄ⲡϫⲟⲉⲓⲥ ⲁⲛⲟⲕ. ⲉⲥⲧⲱⲛ ⲧⲁϩⲟⲧⲉ ⲡⲉϫⲉⲡϫⲟⲉⲓⲥ ⲡⲡⲁⲛⲧⲟⲕⲣⲁⲧⲱⲣ [7]_ ·


Chapter 02
=========
Paragraph 01
-----

ⲁⲛⲟⲛ ⲇⲉ ϩⲱⲱⲛ ⲛⲉⲥⲛⲏⲩ ⲙⲁⲣⲛ̄ⲙⲟϣⲧⲛ̄ ⲛ̄ⲧⲛ̄ⲣ̄ϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ · ⲁⲩⲱ ⲛ̄ⲧⲛ̄ϯⲉⲟⲟⲩ ⲛⲁϥ ϩⲛϩⲉⲛϩⲃⲏⲩⲉ ⲉⲛⲁⲛⲟⲩⲟⲩ ⲛ̄ⲧⲛ̄ⲥⲃ̄ⲧⲱⲧⲛ̄ ⲛ̄ⲧⲛ̄ⲟⲩⲁϩⲛ̄ ⲛ̄ⲥⲁⲡϫⲟⲓ̈ⲥ ⲡⲉⲛⲛⲟⲩⲧⲉ · <pb n="ⲣ̄ⲗ̄ⲍ̄"/> ⲛ̄ⲧⲛ̄ⲕⲱⲧⲉ ⲛ̄ⲥⲁⲡ̄ⲡⲉⲧⲛⲁⲛⲟⲩϥ · ⲙ̄ⲡ̄ⲡⲉⲑⲟⲟⲩ ⲁⲛ. ϫⲉⲕⲁⲥ ⲉⲛⲛⲁⲱⲛϩ̄ [8]_ · ⲁⲩⲱ ⲛ̄ⲧⲛ̄ⲕⲱ ⲛ̄ⲥⲱⲛ ⲛ̄ⲛⲉⲧⲛ̄ϯⲛⲟⲩϭⲥ̄ ⲙ̄ⲡⲛⲟⲩⲧⲉ ⲛ̄ϩⲏⲧⲟⲩ · ⲉⲧⲉⲛⲉⲛϣⲁϫⲉ ⲛⲉ ⲙ̄ⲡⲟⲛⲏⲣⲟⲛ ⲉⲧⲛ̄ϫⲱ ⲙ̄ⲙⲟⲟⲩ ⲉϩⲟⲩⲛ ⲉⲛⲉⲛⲉⲣⲏⲩ ϩⲛ̄ⲧⲉⲛⲙⲛ̄ⲧⲛⲁϣⲧ̄ϩⲏⲧ · ⲉⲃⲟⲗ ϫⲉⲉⲛϣⲁⲛⲥⲱϣ ⲙ̄ⲡⲉⲛⲥⲟⲛ. ⲉⲛⲥⲱϣ ⲙ̄ⲡⲛⲟⲩⲧⲉ ⲉⲛⲧⲁϥⲧⲁⲙⲓⲟⲛ · ⲉⲡⲉⲓⲇⲏ ⲉⲛⲧⲁⲩⲧⲁⲙⲓⲉⲡⲣⲱⲙⲉ ⲉϩⲉⲛⲑⲉⲓⲕⲱⲛ ⲙ̄ⲡⲛⲟⲩⲧⲉ [9]_ ·

Paragraph 02
-----

ⲉⲧⲃⲉⲡⲁⲓ̈ ϣⲁϥϫⲟⲟⲥ ϫⲉⲡⲛⲟⲩⲧⲉ ⲟⲩⲡ̄ⲛ̄ⲁ̄ ⲡⲉ [10]_ . ⲁⲩⲱ ϯϩⲧⲏⲧⲛ̄ ⲉⲣⲱⲧⲛ̄ ϩⲙ̄ⲡⲉⲧⲛ̄ⲡ̄ⲛ̄ⲁ̄ ⲛ̄ⲧⲉⲧⲛ̄ⲕⲱ ⲛ̄ⲥⲱⲧⲛ̄ ⲛ̄ⲛⲉⲧⲛ̄ϯⲛⲟⲩϭⲥ ⲙ̄ⲡⲛⲟⲩⲧⲉ ϩⲛ̄ⲛⲉⲧⲛ̄ϣⲁϫⲉ · ⲙⲏⲡⲟⲧⲉ ⲛϥ̄ ϫⲟⲟⲥ ⲛⲁⲛ ϩⲛ̄ⲟⲩϭⲱⲛⲧ̄ ⲙⲛ̄ⲟⲩⲕⲱⲙϣ̄ · ϫⲉⲛ̄ⲧⲱⲧⲛ̄ ⲛⲉⲧⲥⲱϣ ⲙ̄ⲡⲁⲣⲁⲛ, ⲉⲧⲉⲧⲛ̄ϣⲁⲛⲧⲙ̄ⲕⲁⲁⲥ ϩⲙ̄ⲡⲉⲧⲛ̄ϩⲏⲧ ⲉϯⲉⲟⲟⲩ ⲙ̄ⲡⲁⲣⲁⲛ ⲡⲉϫⲉⲡϫⲟⲓ̈ⲥ ⲡⲡⲁⲛⲧⲟⲕⲣⲁⲧⲱⲣ · ϯⲛⲁϫⲟⲟⲩ ⲉϩⲟⲩⲛ ⲉⲣⲱⲧⲛ̄ ⲙ̄ⲡⲁⲥⲁϩⲟⲩ, ⲁⲩⲱ ϯⲛⲁⲥϩⲟⲩⲣ̄ⲡⲉⲧⲛ̄ⲥⲙⲟⲩ · ⲛ̄ⲧⲁϫⲱⲱⲣⲉ <pb n="ⲣ̄ⲗ̄˻ⲏ̄˼"/> ⲉⲃⲟⲗ ⲙ̄ⲡⲉⲧⲛ̄ⲥⲙⲟⲩ, ⲛϥ̄ⲧⲙ̄ϣⲱⲡⲉ ⲛⲙ̄ⲙⲏⲧⲛ̄ · ⲉⲃⲟⲗ ϫⲉⲛ̄ⲧⲱⲧⲛ̄ ⲛ̄ⲧⲉⲧⲛ̄ⲕⲱ ⲙ̄ⲙⲟϥ ⲁⲛ ϩⲙ̄ⲡⲉⲧⲛ̄ϩⲏⲧ [11]_ : 


Chapter 03
==========
Paragraph 01
-----

ⲉⲧⲃⲉⲡⲁⲓ̈ ϭⲉ ⲛⲉⲥⲛⲏⲩ, ⲙⲁⲣⲛ̄ⲕⲧⲟⲛ ⲛ̄ⲧⲛ̄ⲙⲉⲧⲁⲛⲟⲉⲓ · ϫⲉⲁϥϫⲟⲟⲥ ϫⲉⲉⲧⲉⲧⲛ̄ϣⲁⲛⲧⲙ̄ⲕⲉⲧⲧⲏⲩⲧⲛ̄ · ϥⲛⲁϫⲱⲣ ⲛ̄ⲧⲉϥⲥⲏϥⲉ ⲛϥ̄ⲥⲱⲙⲧ̄ ⲛ̄ⲧⲉϥⲡⲓⲧⲉ ⲛϥ̄ⲥⲃ̄ⲧⲱⲧⲥ̄ ⲉⲁϥⲥⲟⲃⲧⲉ ⲛ̄ϩⲏⲧⲥ̄ ⲛ̄ϩⲉⲛⲥⲕⲉⲩⲏ ⲙ̄ⲙⲟⲩ [12]_ . 

Paragraph 02
-----

ⲉⲧⲣⲉϥϥⲱⲧⲉ ⲉⲃⲟⲗ ⲛ̄ⲟⲩⲟⲛ ⲛⲓⲙ ⲉⲧⲟ ⲙ̄ⲡⲟⲛⲏⲣⲟⲥ ⲛ̄ⲛⲁϩⲣⲁϥ. ⲁⲩⲱ ⲛϥ̄ⲧⲁⲕⲟ ⲛ̄ⲟⲩⲟⲛ ⲛⲓⲙ ⲉⲧϫⲱ ⲙ̄ⲡϭⲟⲗ · ⲟⲩⲟⲛ ⲛⲓⲙ ⲉⲧⲙⲟⲥⲧⲉ ⲙ̄ⲡⲉⲧϩⲓⲧⲟⲩⲱϥ · ⲟⲩⲟⲛ ⲛⲓⲙ ⲉⲧⲙⲟⲟϣⲉ ϩⲛ̄ⲟⲩϫⲱϩⲙ̄ · ⲟⲩⲟⲛ ⲛⲓⲙ ⲉⲧⲙⲟⲟϣⲉ ϩⲛ̄ⲟⲩϫⲓⲟⲩⲉ, ⲙⲛ̄ⲟⲩϭⲟⲗ · ⲁⲩⲱ ⲟⲩⲟⲛ ⲛⲓⲙ ⲉⲧⲟ ⲛ̄ⲁⲧⲥⲱⲧⲙ̄ ⲉⲧⲙⲟⲟϣⲉ ϩⲛ̄ⲟⲩⲙⲛ̄ⲧⲛⲁϣⲧ̄ⲙ̄ⲙⲉ · ⲙⲛ̄ⲟⲩⲙⲛ̄ⲧϫⲁⲥⲓϩⲏⲧ, ⲉⲧⲣⲉϥϥⲟⲧⲟⲩ ⲉⲃⲟⲗ ⲛ̄ⲛⲁϩⲣⲁϥ ϩⲛ̄ⲛ̄ⲥⲩⲛⲁⲅⲱⲅⲏ ⲙ̄ⲡⲛⲟⲩⲧⲉ · ⲕⲁⲧⲁⲡⲉⲛⲧⲁϥϫⲟⲟϥ ϫⲉ ϯⲛⲁⲛⲟϫⲟⲩ ⲉⲃⲟⲗ ϩⲙ̄ⲡⲁⲏⲓ̈ · ⲛ̄ϯⲛⲁⲟⲩⲱϩ ⲁⲛ, ⲉⲧⲟⲟⲧ, ⲉⲙⲉⲣⲓⲧⲟⲩ [13]_ · <pb n="˻ⲣ̄ⲗ̄[ⲑ̄]">0 ϯⲛⲁⲧⲁⲕⲟ ⲇⲉ ⲛ̄ⲛⲉⲧⲟ ⲛⲁⲧⲥⲱⲧⲙ̄ ·

Paragraph 03
-----

ⲙⲏⲡⲟⲧⲉ ⲟⲛ ⲛϥ̄ϫⲟⲟⲥ ⲛⲁⲛ ϩⲛ̄ⲟⲩⲁⲡⲉⲓⲗⲏ ϫⲉⲙⲏ ⲛ̄ⲟⲩⲛⲟⲩⲧⲉ ⲁⲛ ⲛ̄ⲟⲩⲱⲧ ⲡⲉⲛⲧⲁϥⲥⲛ̄ⲧⲧⲏⲩⲧⲛ̄ · ⲙⲏ ⲛ̄ⲟⲩⲉⲓⲱⲧ ⲁⲛ ⲛ̄ⲟⲩⲱⲧ ⲡⲉⲧϩⲓϫⲱⲧⲛ̄ ⲧⲏⲣⲧⲛ̄ · ⲉⲧⲃⲉⲟⲩ ⲉⲡⲟⲩⲁ ⲡⲟⲩⲁ ⲙ̄ⲙⲱⲧⲛ̄ ⲕⲱ ⲛ̄ⲥⲱϥ ⲙ̄ⲡⲉϥⲥⲟⲛ ⲉϫⲱϩⲙ̄ ⲛ̄ⲧⲇⲓⲁⲑⲏⲕⲏ ⲛ̄ⲛⲉⲧⲛ̄ⲉⲓⲟⲧⲉ · ⲁⲓ̈ⲟⲩⲇⲁⲥ ⲁⲑⲉⲧⲉⲓ. ⲁⲩⲱ ⲁϥϣⲱⲡⲉ ⲛ̄ⲃⲟⲧⲉ ϩⲙ̄ⲡⲓⲥⲣⲁⲏⲗ ⲁⲩⲱ ϩⲛ̄ⲑⲓ̄ⲗ̄ⲏ̄ⲙ̄ [14]_ ·


Chapter 04
=========
Paragraph 01
-----

ⲁⲛⲟⲛ ⲇⲉ ϩⲱⲱⲛ ⲙⲁⲣⲛ̄ϩⲁⲣⲉϩ ⲉⲣⲟⲛ ⲉⲧⲙ̄ϫⲱϩⲙ̄ ⲛ̄ⲧⲇⲓⲁⲑⲏⲕⲏ ⲛ̄ⲛⲉⲛⲉⲓⲟⲧⲉ, ⲟⲩⲧⲉ ⲛ̄ⲧⲛ̄ⲧⲙ̄ⲁⲑⲉⲧⲉⲓ ⲛ̄ⲛⲉⲩⲥⲃⲟⲟⲩⲉ ⲙⲛ̄ⲛⲉⲩⲉⲛⲧⲟⲗⲏ. ϫⲉⲛ̄ⲛⲉⲛϣⲱⲡⲉ ⲛ̄ⲃⲟⲧⲉ ⲛ̄ⲛⲁϩⲣⲁⲩ · ⲁⲩⲱ ⲛ̄ⲧⲛ̄ⲧⲙ̄ⲙⲉⲉⲩⲉ ⲉⲕⲁⲕⲓⲁ ⲡⲟⲩⲁ ⲡⲟⲩⲁ ⲉϩⲟⲩⲛ ⲉⲡⲉϥⲥⲟⲛ [15]_ . ϫⲉⲁϥϫⲟⲟⲥ ϫⲉⲛⲁⲓ̈ ⲧⲏⲣⲟⲩ, ⲁⲓ̈ⲙⲉⲥⲧⲱⲟⲩ, ⲡⲉϫⲉⲡϫⲟⲉⲓⲥ [16]_ : ⲁⲩⲱ ϫⲉⲛⲁⲓ̈ ⲉⲛⲉⲓ̈ⲙⲟⲥⲧⲉ ⲙ̄ⲙⲟⲟⲩ. ⲛⲉⲧⲉⲧⲛ̄ⲉⲓⲣⲉ ⲙ̄ⲙⲟⲟⲩ ⲡⲉ [17]_ :

Paragraph 02
-----

ⲉⲧⲃⲉⲡⲁⲓ̈ ϭⲉ ⲛⲉⲥⲛⲏⲩ · ⲙⲁⲣⲛ̄ⲥⲁϩⲱⲛ ⲉⲃⲟⲗ ⲛ̄ⲛⲉⲧϥ̄ⲙⲟⲥⲧⲉ ⲙ̄ⲙⲟⲟⲩ. ⲙⲏⲡⲱⲥ ⲛϥ̄<pb n="ⲣ̄ⲛ̄ [18]_ (for ⲣ̄ⲙ̄) quire ⲑ̄ ends">ϫⲟⲟⲥ ⲛⲁⲛ ϩⲛ̄ⲟⲩϣⲱⲱⲧ ⲉⲃⲟⲗ ϫⲉⲟⲩⲟⲓ̈ ⲛⲁⲩ, ϫⲉⲁⲩⲣⲁⲕⲧⲟⲩ ⲉⲃⲟⲗ ⲙ̄ⲙⲟⲓ̈. ⲟⲩⲛ̄ⲟⲩⲙⲛ̄ⲧⲉⲃⲓⲏⲛ ⲛⲁⲧⲁϩⲟⲟⲩ ϫⲉⲁⲩⲣ̄ϣⲁϥⲧⲉ ⲉⲣⲟⲓ̈ [19]_ · 

Paragraph 03
-----

ⲏ ⲛϥ̄ϫⲟⲟⲥ ⲛⲁⲛ ϩⲛ̄ⲟⲩⲟⲣⲅⲏ. ϫⲉⲉⲣⲉⲡⲉϫⲟⲉⲓⲥ ϥⲱⲧⲉ ⲉⲃⲟⲗ ⲙ̄ⲡⲣⲱⲙⲉ ⲉⲧⲉⲓⲣⲉ ⲛ̄ⲛⲁⲓ̈. ϣⲁⲛⲧϥ̄ⲑⲃ̄ⲃⲓⲟ ⲉⲃⲟⲗ ϩⲛ̄ⲛⲉⲥⲕⲏⲛⲏ ⲛ̄ⲓ̈ⲁⲕⲱⲃ. ⲁⲩⲱ ⲉⲃⲟⲗ ϩⲛ̄ⲛⲉⲧⲧⲁⲗⲉⲑⲩⲥⲓⲁ ⲉϩⲣⲁⲓ̈ ⲙ̄ⲡϫⲟⲓ̈ⲥ ⲡⲡⲁⲛⲧⲟⲕⲣⲁⲧⲱⲣ [20]_ · ⲉⲧⲉⲛⲉⲧⲙⲟⲟϣⲉ ⲛⲉ ϩⲛ̄ⲟⲩⲑⲃ̄ⲃⲓⲟ, ⲙⲛ̄ⲟⲩϩⲏⲧ ⲉϥⲥⲟⲩⲧⲱⲛ ϩⲛ̄ⲟⲩⲙⲛ̄ⲧⲁⲧⲛⲟⲃⲉ · ⲕⲁⲧⲁⲡⲉⲛⲧⲁϥϫⲟⲟϥ ϫⲉⲁⲩⲱ ⲧⲉⲧⲛⲁⲕⲉⲧⲧⲏⲩⲧⲛ̄ ⲛ̄ⲧⲉⲧⲛ̄ⲛⲁⲩ ϩⲛ̄ⲧⲙⲏⲧⲉ ⲛ̄ⲟⲩⲇⲓⲕⲁⲓⲟⲥ ⲁⲩⲱ ϩⲛ̄ⲧⲙⲏⲧⲉ ⲛ̄ⲟⲩⲁⲛⲟⲙⲟⲥ ⲁⲩⲱ ϩⲛ̄ⲧⲙⲏⲧⲉ ⲙ̄ⲡⲉⲧⲟ ⲛ̄ϩⲙ̄ϩⲁⲗ ⲙ̄ⲡⲛⲟⲩⲧⲉ ⲙⲛ̄ⲡⲉⲧⲉⲛϥ̄ⲟ ⲁⲛ ⲛ̄ϩⲙ̄ϩⲁⲗ ⲙ̄ⲡⲛⲟⲩⲧⲉ ·

Paragraph 04
-----

ϫⲉⲉⲓⲥ ⲡⲉϩⲟⲟⲩ ⲙ̄ⲡϫⲟⲉⲓⲥ ϥⲛⲁⲉⲓ ⲉϥⲙⲟⲩϩ ⲛ̄ⲑⲉ ⲛ̄ⲟⲩⲧⲣⲓⲣ ⲛϥ̄ϫⲉⲣⲱⲟⲩ · ⲁⲩⲱ ⲛ̄ϫⲁⲥⲓϩⲏⲧ ⲧⲏⲣⲟⲩ ⲙⲛ̄ⲟⲩⲟⲛ ⲛⲓⲙ ⲉⲧⲉⲓⲣⲉ ⲛ̄ⲛ̄ⲁⲛⲟⲙⲟⲛ ⲥⲉⲛⲁⲣ̄ⲑⲉ ⲛ̄ⲟⲩⲣⲟⲟⲩⲉ ⲛϥ̄ⲙⲟⲩϩ ⲉϩⲟⲩⲛ ⲉⲣⲟⲟⲩ ⲛ̄ϭⲓⲡⲉϩⲟⲟⲩ ⲉⲧⲛⲏⲩ [21]_

------------------
..[1] Cf. Mt. 5. 16.
..[2] Jn. 13. 35. 
..[3] Cf. Mal. 1. 8. 
..[4] Cf. Mal. 1. 8.
..[5] Cf. Prov. 20. 14.
..[6] Mal. 1. 6.
..[7] Mal. 1. 6. 
..[8] Cf. Amos 5. 14. 
..[9] Cf. Gen. 1. 26-27. 
..[10] Cf. Jn. 4. 24.
..[11] Mal. 2. 2. 
..[12] Ps. 7. 13-14. 
..[13] Hos. 9. 15. 
..[14] Mai. 2. 10-11. 
..[15] Cf. Zech. 8. 17. 
..[16] Zech. 8. 17. 
..[17] Mal. 2. 13. 
..[18] So Wessely. The pagination is not visible on my photostat probably owing to the MS. having been repaired. 
..[19] Hos. 7. 13.
..[20] Mal. 2. 12. 
..[21] Mal. 3. 18-4. 1.
