
---------------------------------------
17. *Admonitions to Sinners*
---------------------------------------


Chapter 01
=========
Paragraph 01
------
ⲥⲏϣ · ⲉⲙⲡⲛ̄ⲣ̄ϩⲟⲧⲉ ⲉⲩϩⲱⲛ ⲉⲧⲟⲟⲧⲛ̄ ⲛ̄ⲛⲁⲩ ⲛⲓⲙ · ⲁⲩⲱ ⲉⲩⲡⲁⲣⲅⲅⲉⲓⲗⲉ ⲛⲁⲛ ϩⲓⲧⲙ̄ⲡϫⲟⲉⲓⲥ ϫⲉⲣⲟⲓⲉⲥ · ⲣⲟⲓⲉⲥ ⲉⲟⲩ ⲉϥϫⲱ ⲙ̄ⲙⲟⲥ ⲛⲁⲛ ϫⲉϩⲁⲣⲉϩ ⲉⲣⲟⲛ ⲉⲧⲙ̄ⲣ̄ⲛⲟⲃⲉ ·

Paragraph 02
------
ⲉⲛⲉⲓⲣⲉ ⲙ̄ⲡⲙⲉⲉⲩⲉ ⲙ̄ⲡⲉⲛⲧⲁϥϫⲟⲟϥ ϩⲛ̄ⲟⲩϩⲟⲧⲉ ϫⲉⲣⲟⲉⲓⲥ ϫⲉⲛ̄ⲧⲉⲧⲛ̄ⲥⲟⲟⲩⲛ ⲁⲛ ⲙ̄ⲡⲉϩⲟⲟⲩ ⲟⲩⲧⲉ ⲛ̄ⲧⲉⲩⲛⲟⲩ ⲉⲧⲟⲩⲛⲁϭⲙ̄ⲡⲉⲛϣⲓⲛⲉ ⲛ̄ϩⲏⲧⲥ̄ ·

Paragraph 03
------
ⲛ̄ⲑⲉ ⲟⲛ ⲉϣⲁϥϫⲟⲟⲥ ϫⲉⲣⲟⲉⲓⲥ ϫⲉⲛ̄ⲧⲉⲧⲛ̄ⲥⲟⲟⲩⲛ ⲁⲛ ϫⲉⲉⲣⲉⲡⲉⲧⲛ̄ϫⲟⲉⲓⲥ ⲛⲏⲩ ⲛ̄ⲁϣ ⲛ̄ⲛⲁⲩ · ⲏ ⲙ̄ⲡⲛⲁⲩ ⲛ̄ⲣⲟⲩϩⲉ · ⲏ ⲛ̄ⲧⲡⲁϣⲉ ⲛ̄ⲧⲉⲩϣⲏ · ⲏ ⲙ̄ⲡⲛⲁⲩ ⲉⲧⲉⲣⲉⲡⲁⲗⲉⲕⲣⲱⲣ ⲛⲁⲙⲟⲩⲧⲉ · ⲏ ⲙ̄ⲡⲛⲁⲩ ⲛ̄ϩⲧⲟⲟⲩⲉ . ⲙⲏⲡⲱⲥ ⲛϥ̄ⲉⲓ ϩⲛ̄ⲟⲩϣⲥ̄ⲛⲉ ⲛϥ̄ϩⲉ ⲉⲣⲱⲧⲛ̄ ⲉⲧⲉⲧⲛ̄ⲟⲃϣ̄ · ⲡⲉϯϫⲱ ⲙ̄ⲙⲟϥ ⲛⲏⲧⲛ̄ ⲡⲉϫⲁϥ ϯϫⲱ ⲙ̄ⲙⲟϥ ⲛ̄ⲟⲩⲟⲛ ⲛⲓⲙ ϫⲉⲣⲟⲉⲓⲥ · 

Paragraph 04
------
ⲛ̄ⲣⲱⲙⲉ ⲛ̄ⲛⲓⲛⲉⲩⲏ ⲙ̄ⲡⲓⲟⲩⲟⲉⲓϣ ⲟⲩⲥⲟⲡ ⲛ̄ⲟⲩⲱⲧ ⲡⲉⲛⲧⲁⲩⲕⲏⲣⲩⲥⲥⲉ ⲛⲁⲩ ϩⲓⲧⲛ̄ⲟⲩⲡⲣⲟⲫⲏⲧⲏⲥ ⲛ̄ⲟⲩⲱⲧ · ⲉⲙⲡϥ̄ϫⲱ ⲉⲣⲟⲟⲩ ⲛ̄ⲟⲩⲁϣⲏ ⲛ̄ϣⲁϫⲉ · ⲟⲩⲇⲉ ⲙ̄ⲡϥ̄ϯϩⲟⲧⲉ ⲛⲁⲩ ⲉⲧⲃⲉⲛ̄ⲕⲟⲗⲁⲥⲓⲥ ⲉⲧⲛⲁϣⲱⲡⲉ · ⲟⲩⲧⲉ ⲙ̄ⲡϥⲉⲩⲁⲅⲅⲉⲗⲓⲍⲉ ⲛⲁⲩ ⲛ̄ⲙ̄ⲙⲁ ⲛ̄ⲙ̄ⲧⲟⲛ ⲉⲧϩⲛ̄ⲧⲙⲛ̄ⲧⲉⲣⲟ ⲛ̄ⲙ̄ⲡⲏⲩⲉ ϣⲁⲛⲧⲟⲩⲙⲉⲧⲁⲛⲟⲉⲓ · ⲁⲗⲗⲁ ⲉⲛⲧⲁϥϫⲟⲟⲥ ⲛⲁⲩ ⲙ̄ⲙⲁⲧⲉ ϫⲉⲉⲧⲓ ⲕⲉϣⲟⲙⲧ̄ ⲛ̄ϩⲟⲟⲩ ⲁⲩⲱ ⲛⲓⲛⲉⲩⲏ ⲥⲉⲛⲁⲧⲁⲕⲟⲥ ·

Paragraph 05
------
ⲁⲩⲱ ⲁⲩⲡⲓⲥⲧⲉⲩⲉ ⲁⲩⲣ̄ϩⲟⲧⲉ ϩⲏⲧϥ̄ ⲙ̄ⲡϣⲁϫⲉ ⲙ̄ⲡⲉⲡⲣⲟⲫⲏⲧⲏⲥ ⲉⲛⲧⲁϥϫⲟⲟϥ . ⲙⲏⲡⲟⲧⲉ ⲛ̄ⲥⲉⲙⲟⲩ ⲕⲁⲕⲱⲥ . ⲉⲧⲃⲉⲡⲁⲓ̈ ⲁⲩⲕⲧⲟⲟⲩ ⲧⲁⲭⲏ ⲉⲃⲟⲗ ϩⲛ̄ⲛⲉⲩⲡⲉⲑⲟⲟⲩ ⲙⲛ̄ⲡϫⲓ ⲛϭⲟⲛⲥ̄ ⲉⲧϩⲛ̄ⲛⲉⲩϭⲓϫ · 

Paragraph 06
------
ⲁⲩⲕⲩⲣⲩⲥⲥⲉ ⲛ̄ⲟⲩⲛⲏⲥⲧⲓⲁ ⲉⲥϣⲏⲡ ⲛ̄ⲛⲁϩⲣⲙ̄ⲡⲛⲟⲩⲧⲉ · ⲉⲩⲥⲟⲡⲥ̄ ⲁⲩⲱ ⲉⲩⲧⲱⲃϩ̄ ⲉⲩϫⲱ ⲙ̄ⲙⲟⲥ ϩⲙ̄ⲡⲉⲩϩⲏⲧ ϫⲉⲛⲓⲙ ⲡⲉⲧⲥⲟⲟⲩⲛ ϫⲉϥⲛⲁⲣ̄ϩⲧⲏϥ ⲛ̄ϭⲓⲡⲛⲟⲩⲧⲉ ⲛϥ̄ⲕⲧⲟϥ ⲉⲃⲟⲗ ϩⲛ̄ⲧⲟⲣⲅⲏ ⲙ̄ⲡⲉϥϭⲱⲛⲧ̄ ⲛ̄ⲧⲛ̄ⲧⲙ̄ⲙⲟⲩ · 

Paragraph 07
------
ⲉⲧⲃⲉⲡⲁⲓ̈ ⲁⲡϫⲟⲉⲓⲥ ⲛⲁⲩ ⲉⲧⲉⲩⲙⲉⲧⲁⲛⲟⲓⲁ · ⲛ̄ⲑⲉ ⲉⲛⲧⲁⲩϫⲕⲧⲟⲟⲩ ϩⲙ̄ⲡⲉⲩϩⲏⲧ ⲧⲏⲣϥ̄ . ⲁϥϣⲛ̄ϩⲧⲏϥ ⲉϩⲣⲁⲓ̈ ⲉϫⲱⲟⲩ · ⲁϥⲕⲧⲟ ⲛ̄ⲧⲉϥⲁⲡⲟⲫⲁⲥⲓⲥ ⲉⲡⲁϩⲟⲩ ⲉⲧⲙ̄ⲧⲁⲕⲟⲟⲩ ·


Chapter 02
=========

Paragraph 01
------
ⲁⲛⲟⲛ ⲇⲉ ⲥⲉⲣ̄ⲙⲛ̄ⲧⲣⲉ ⲛⲁⲛ · ⲁⲩⲱ ⲥⲉⲉⲣⲏⲧ ⲛⲁⲛ ⲛ̄ⲛ̄ⲁⲅⲁⲑⲟⲛ ⲉⲧϩⲛⲡ̄ⲧⲙⲛ̄ⲧⲉⲣⲟ ⲙ̄ⲡⲛⲟⲩⲧⲉ · ⲁⲩⲱ ⲥⲉⲧⲁⲩⲟ ⲉⲣⲟⲛ ⲛ̄ⲟⲩⲙⲏⲏϣⲉ ⲛ̄ϣⲁϫⲉ ⲉⲃⲟⲗ ϩⲛ̄ⲛⲉⲅⲣⲁⲫⲏ ⲧⲏⲣⲟⲩ · ⲁⲩⲱ ⲉⲃⲟⲗ ϩⲓⲧⲙ̄ⲡⲉⲛϫⲟⲉⲓⲥ ⲓ̄ⲥ̄ ϩ̄ⲛ̄ⲉⲩⲁⲅⲅⲉⲗⲓⲟⲛ · ⲁⲩⲱ ⲉⲃⲟⲗ ϩⲓⲧⲛ̄ⲛⲉⲛⲉⲓⲟⲧⲉ ϩⲛ̄ⲛⲉⲩⲥⲃⲟⲟⲩⲉ ⲉⲧⲟⲩϩⲱⲛ ⲙ̄ⲙⲟⲟⲩ ⲉⲧⲟⲟⲧⲛ̄ ·

Paragraph 02
--------

ⲉⲙⲡⲛ̄ⲣ̄ϩⲧⲏⲛ ⲉⲧⲣⲉⲛⲕⲧⲟⲛ ⲛ̄ⲧⲛ̄ⲙⲉⲧⲁⲛⲟⲉⲓ · ⲛ̄ⲧⲛ̄ⲙⲉⲥⲧⲉⲡⲡⲉⲑⲟⲟⲩ ⲛ̄ⲧⲛ̄ⲙⲉⲣⲉⲡⲡⲉⲧⲛⲁⲛⲟⲩϥ · ⲙⲏⲡⲟⲧⲉ ⲛ̄ⲧⲛ̄ⲙⲟⲩ ϩⲣⲁⲓ̈ ϩⲛ̄ⲛⲉⲛⲛⲟⲃⲉ ⲛ̄ⲧⲉⲧⲙ̄ⲡⲛⲟⲩⲧⲉ ϣⲛ̄ϩⲧⲏϥ ⲉϫⲱⲛ ⲉⲧⲣⲉⲟⲩⲛⲁ ⲧⲁϩⲟⲛ ϩⲙ̄ⲡⲙⲁ ⲉⲧⲙ̄ⲙⲁⲩ ⲉⲃⲟⲗ ϫⲉⲁⲩⲧⲁⲙⲟⲛ ⲙ̄ⲡⲛ̄ⲥⲱⲧⲙ̄ ⲟⲩⲇⲉ ⲙ̄ⲡⲛ̄ⲁⲓⲥⲑⲁⲛⲉ ⲉⲧⲣⲉⲛϯ ⲙ̄ⲡⲉⲛϩⲏⲧ ⲉⲧⲉⲥⲃⲱ · ⲁⲩⲱ ⲛ̄ⲧⲛ̄ⲥⲟⲃⲧⲉ ⲛ̄ⲛⲉⲛⲙⲁⲁϫⲉ ⲉⲛϣⲁϫ[ⲉ] ⲛ̄ⲧⲁⲓⲥⲑⲏⲥⲓⲥ ·

Paragraph 03
------
ⲁⲩϫⲟⲟⲥ ϫⲉⲉⲧⲃⲉⲟⲩϩⲣⲉ ⲙ̄ⲡⲣ̄ⲕⲁⲧⲁⲗⲩⲉⲓ ⲙ̄ⲫⲱⲃ ⲙ̄ⲡⲛⲟⲩⲧⲉ · ⲉⲧⲃⲉⲡⲁⲓ̈ ⲉⲧⲃⲉϩⲉⲛⲟⲩⲱϣ ⲛ̄ϩⲏⲧ ⲉⲩϩⲟⲟⲩ ⲉⲙⲙⲛϩⲏⲩ ⲛ̄ϩⲏⲧⲟⲩ ⲙ̄ⲡⲣ̄ⲧⲣⲉⲛⲕⲁⲧⲁⲗⲩⲉ ⲛ̄ⲑⲟⲧⲉ ⲙ̄ⲡⲉⲭ̄ⲥ̄ ⲙⲛ̄ⲡϩⲱⲃ ⲙ̄ⲡⲛⲟⲩⲧⲉ · ⲙⲏⲡⲟⲧⲉ ⲛ̄ⲧⲛ̄ⲣ̄ϩⲧⲏⲛ ⲙ̄ⲡⲉϩⲟⲟⲩ ⲙ̄ⲡϩⲁⲡ ⲙ̄ⲙⲉ ⲙ̄ⲡⲛⲟⲩⲧⲉ . ⲡⲁⲓ̈ ⲉⲧⲉⲟⲩϣⲁϫⲉ ⲉϥϫⲱⲕ ⲉⲃⲟⲗ ⲁⲩⲱ ⲉϥϣⲱⲱⲧ ⲡⲉⲧⲉⲣⲉⲡⲛⲟⲩⲧⲉ ⲛⲁ<ⲁ>ⲁϥ ϩⲙ̄ⲡⲉϩⲟⲟⲩ ⲉⲧⲙ̄ⲙⲁⲩ ·

Paragraph 04
------
ⲡⲁⲓ̈ ⲉⲛⲧⲁⲩϫⲟⲟⲥ ⲉⲧⲃ[ⲏ]ⲏⲧϥ̄ ϫⲉⲟⲩϩⲟⲟⲩ ⲛ̄ⲟⲣⲅⲏ ⲡⲉ ⲡⲉϩⲟⲟⲩ ⲉⲙ̄ⲙⲁⲩ · ⲟⲩϩⲟⲟⲩ ⲡⲉ ⲛ̄ⲑⲗⲓⲯⲓⲥ ϩⲓⲁⲛⲁⲅⲕⲏ ⲛ̄ⲛⲉⲧⲉⲙ̄ⲡⲟⲩⲥⲃ̄ⲧⲱⲧⲟⲩ · ⲉⲧⲣⲉⲟⲩⲛⲁ ⲧⲁϩⲟⲟⲩ ϩⲙ̄ⲡⲉϩⲟⲟⲩ ⲉⲧⲙ̄ⲙⲁⲩ ⲙⲛ̄ⲧⲉⲩⲛⲟⲩ ⲉⲧⲙ̄ⲙⲁⲩ · ⲡⲣⲙ̄ⲛ̄ϩⲏⲧ ⲇⲉ ⲛ̄ⲧⲟϥ ⲛⲁϫⲡⲟ ⲛⲁϥ ⲛ̄ⲟⲩⲣ̄ϩⲙ̄ⲙⲉ 



Chapter 03
=========
Paragraph 01
------
ⲉⲧⲃⲉⲡⲁⲓ̈ ϭⲉ ⲛⲉⲥⲛⲏⲩ ⲉⲧⲟⲩⲁⲁⲃ ⲙ̄ⲙⲉⲧⲟⲭⲟⲥ ⲙ̄ⲡⲧⲱϩⲙ̄ ⲛ̄ⲧⲡⲉ · ⲉϣⲱⲡⲉ ⲛⲉⲛⲛⲟⲃⲉ ⲛⲁⲁⲁⲛ ⲁⲛ , ⲛ̄ⲁⲧⲙ̄ⲡϣⲁ · ⲧⲛ̄ⲥⲟⲡⲥ̄ ⲁⲩⲱ ⲧⲛ̄ⲡⲁⲣⲁⲕⲁⲗⲓ ⲙ̄ⲙⲱⲧⲛ̄ ϩⲙ̄ⲡϫⲟⲉⲓⲥ ⲓ̄ⲥ̄ ⲡⲉⲭ̄ⲥ̄ · ⲁⲩⲱ ⲧⲛ̄ⲱⲣⲕ̄ ⲉⲣⲱⲧⲛ̄ ⲛ̄ⲧⲡⲉ ⲙⲛ̄ⲡⲕⲁϩ ⲉⲧⲣⲉⲧⲛ̄ⲥⲁϩⲉⲧⲏⲩⲧⲛ̄ ⲉⲃⲟⲗ ⲛ̄ⲛⲉϩⲃⲏⲩⲉ ⲙ̄ⲡⲕⲁⲕⲉ ⲉⲧⲉⲙⲛ̄ⲧⲟⲩⲕⲁⲣⲡⲟⲥ · ⲁⲗⲗⲁ ⲛ̄ⲧⲉⲧⲛ̄ϫⲡⲓⲟⲟⲩ ⲛ̄ⲧⲟϥ ⲛ̄ϩⲟⲩⲟ 

Paragraph 02
------
ⲛⲁⲓ̈ ⲉⲛⲧⲁϥϫⲟⲟⲥ ⲉⲧⲃⲏⲏⲧⲟⲩ ϫⲉⲛⲉⲧⲟⲩⲉⲓⲣⲉ ⲅⲁⲣ ⲙ̄ⲙⲟⲟⲩ ⲛ̄ϫⲓⲟⲩⲉ · ϩⲉⲛϣⲗⲟϥⲛⲉ ⲉⲣ̄ⲡⲕⲉϫⲟⲟⲩ · ⲉⲧⲉⲡϫⲱϩⲙ̄ ⲡⲉ ⲙⲛ̄ⲡⲥⲱⲱϥ . ⲙⲛ̄ⲡϫⲓⲟⲩⲉ ⲙⲛ̄ⲡϭⲟⲗ · ⲛⲁⲓ̈ ⲉⲛⲧⲁⲩϫⲟⲟⲥ ϫⲉⲉⲣⲉⲧⲟⲣⲅⲏ ⲙ̄ⲡⲛⲟⲩⲧⲉ ⲛⲏⲩ ⲉⲧⲃⲏⲏⲧⲟⲩ ·

Paragraph 03
------
ⲁⲩϫⲟⲟⲥ ⲇⲉ ⲟⲛ ϫⲉⲉⲓⲱ ⲉⲃⲟⲗ ⲙ̄ⲡⲟⲩϩⲏⲧ ⲉⲃⲟⲗ ϩⲛ̄ⲧⲕⲁⲕⲓⲁ ⲑⲓ̄ⲗ̄ⲏ̄ⲙ̄ ϫⲉⲕⲁⲥ ⲉⲣⲉⲟⲩϫⲁⲓ̈ · ⲁⲛⲟⲛ ⲇⲉ ⲁⲛⲉⲓⲱ ⲉⲃⲟⲗ ⲛ̄ⲧⲇⲓⲕⲁⲓⲟⲥⲩⲛⲏ · ⲁⲛϫⲟ ϩⲣⲁⲓ̈ ϩⲛ̄ⲛⲉⲛⲉⲣⲏⲩ ⲛ̄ϩⲉⲛⲕⲁⲕⲓⲁ ⲙⲛ̄ϩⲉⲛⲡⲟⲛⲏⲣⲓⲁ · ⲕⲁⲧⲁⲡⲉⲧⲥⲏϩ ϫⲉⲛⲁⲑⲏⲧ ⲛⲁⲡⲱϣ ⲉϫⲱⲟⲩ ⲛ̄ⲧⲕⲁⲕⲓⲁ · ⲁⲩⲱ ϫⲉⲡⲉⲧⲧⲙ̄ϩⲟ ⲛ̄ⲟⲩⲕⲁⲕⲓⲁ ⲛⲁⲧⲁⲕⲟ ⲛ̄ϩⲏⲧⲥ̄ ·

Paragraph 04
------
ⲁⲩⲱ ⲟⲛ ϫⲉⲡⲉⲧⲧⲱⲕⲥ̄ ⲛ̄ϩⲉⲛϣⲁϫⲉ ⲛϥ̄ⲛⲁⲟⲩϫⲁⲓ̈ ⲁⲛ · ⲁⲩⲱ ⲟⲛ ϫⲉⲛⲉⲧⲙⲟⲟϣⲉ ϩⲛ̄ⲟⲩϩⲓⲏ ⲉⲛⲁⲛⲟⲩⲥ ⲁⲛ ⲁⲗⲗⲁ ⲁⲩⲟⲩⲁϩⲟⲩ ⲛ̄ⲥⲁⲛⲉⲩⲛⲟⲃⲉ · ⲡⲉⲓ̈ⲗⲁⲟⲥ ⲉⲧϯⲛⲟⲩϭⲥ̄ ⲛⲁⲓ̈ ⲙ̄ⲡⲁⲙ̄ⲧⲟ ⲉⲃⲟⲗ · ⲁⲩⲱ ⲛ̄ⲧⲟⲟⲩ ⲁⲩⲥⲱⲧⲡ̄ ⲛ̄ⲛⲉⲩϩⲓⲟⲟⲩⲉ ⲙⲛ̄ⲛⲉⲩⲙⲛ̄ⲧϣⲁϥⲧⲉ ⲙⲛ̄ⲛⲉⲩⲃⲟⲧⲉ ⲛⲁⲓ̈ ⲉⲛⲧⲁⲧⲉⲩⲯ<ⲩ>ⲭⲏ ⲟⲩⲁϣⲟⲩ · 

Paragraph 05
------
ⲉⲧⲃⲉⲡⲁⲓ̈ ϩⲱⲱϥ ⲁϥϫⲟⲟⲥ ϫⲉⲁⲛⲟⲕ ϩⲱ Ⲧⲛⲁⲥⲱⲧⲡ̄ ⲛ̄ⲛⲉⲩϫⲏⲣ · ⲁⲩⲱ ⲛ̄ⲧⲁⲧⲱⲱⲃⲉ ⲛⲁⲩ ⲛ̄ⲛⲉⲩⲛⲟⲃⲉ · ϫⲉⲁⲓ̈ⲙⲟⲩⲧⲉ ⲉⲣⲟⲟⲩ ⲁⲩⲱ ⲙ̄ⲡⲟⲩⲥⲱⲧⲙ̄ ⲉⲣⲟⲓ̈ · ⲁⲓ̈ϣⲁϫⲉ ⲁⲩⲱ ⲙ̄ⲡⲟⲩϫⲓⲥⲙⲏ · ⲁⲩⲉⲓ̈ⲣⲉ ⲙ̄ⲡⲡⲉⲑⲟⲟⲩ ⲙ̄ⲡⲁⲙ̄ⲧⲟ ⲉⲃⲟⲗ · ⲁⲩⲱ ⲁⲩⲥⲱⲧⲡ̄ ⲛ̄ⲛⲉⲧⲉⲛ̄ϯⲟⲩⲁϣⲟⲩ ⲁⲛ :



Chapter 04
=========
Paragraph 01
------
ⲉⲧⲃⲉⲡⲁⲓ̈ ⲟⲩⲟⲓ̈ ⲛ̄ⲛ̄ϣⲏⲣⲉ ⲛ̄ⲁⲧⲥⲱⲧⲙ̄ ϫⲉⲉⲩϣⲟⲟⲡ ϩⲛ̄ⲟⲩⲛⲟϭ ⲛ̄ⲧⲁⲕⲟ · ⲙⲛ̄ⲛ̄ϭⲓϫ ⲉⲧⲃⲏⲗ ⲉⲃⲟⲗ ⲙⲛ̄ⲙ̄ⲡⲁⲧ ⲉⲧⲕⲏ · ⲛⲁⲓ̈ ⲉⲛⲧⲁⲡⲁⲡⲟⲥⲧⲟⲗⲟⲥ ϫⲟⲟⲥ ⲉⲧⲃⲏⲏⲧⲟⲩ ϫⲉⲙⲁⲧⲁϩⲟ ⲉⲣⲁⲧⲟⲩ ⲛ̄ⲛ̄ϭⲓϫ ⲉⲧⲃⲏⲗ ⲉⲃⲟⲗ ⲙⲛ̄ⲙ̄ⲡⲁⲧ ⲉⲧⲕⲏ · ⲛ̄ⲧⲉⲧⲛ̄ⲧⲁⲙⲓⲉϩⲉⲛϩⲓ<ⲟ>ⲟⲩⲉ ⲉⲩⲥⲟⲩⲧⲱⲛ ⲛ̄ⲛⲉⲧⲛ̄ⲟⲩⲉⲣⲏⲧⲉ ϫⲉⲕⲁⲥ ⲛ̄ⲛⲉⲡⲉⲧϫⲟⲩϩⲉ ⲡⲱϣⲥ̄ . ⲁⲗⲗⲁ ⲉϥⲉⲗⲟ ⲛ̄ϩⲟⲩⲟ ·


Paragraph 02
------
ϩⲙ̄ⲡⲁⲓ̈ ⲅⲁⲣ ⲛ̄ⲧⲁϥϫⲟⲟⲥ ϫⲉⲥⲟⲟⲩ ⲛ̄ϩⲱⲃ ⲛⲉⲛⲧⲁⲡϫⲟⲉⲓⲥ ⲙⲉⲥⲧⲱⲟⲩ · ⲁⲩⲱ ⲥⲁϣϥ̄ ⲛⲉ ⲛ̄ⲃⲟⲧⲉ ⲛ̄ⲧⲉϥⲯⲩⲭⲏ · ⲟⲩⲃⲁⲗ ⲛ̄ⲣⲉϥⲥⲱϣ · ⲟⲩⲗⲁⲥ ⲛ̄ϫⲓ ⲛϭⲟⲛⲥ̄ . ϩⲉⲛϭⲓϫ ⲉⲩⲡⲉⲛⲉⲥⲛⲟϥ ⲉⲃⲟⲗ ⲛ̄ⲇⲓⲕⲁⲓⲟⲥ · ϩⲉⲛⲟⲩⲉⲣⲏⲧⲉ ⲉⲩϭⲉⲡⲏ ⲉⲣ̄ⲡⲉⲑⲟⲟⲩ · ⲁⲩⲱ ⲟⲩϩⲏⲧ ⲉϥⲥⲏⲗ ⲉⲃⲟⲗ ⲙⲛ̄ⲟⲩϭⲓⲛⲙⲟⲟϣⲉ ⲉⲛⲥ̄ⲥⲙⲟⲛⲧ̄ ⲁⲛ · ⲙⲛ̄ϩⲉⲛⲕⲓⲙ ⲛ̄ⲃⲁⲗ ⲁⲩⲱ ϩⲉⲛϫⲱⲣⲙ̄ ⲛ̄ⲧⲏⲏⲃⲉ · ⲙⲛ̄ϩⲉⲛⲙⲛ̄ⲧⲣⲉϥϯⲙⲁⲉⲓⲛ ϩⲛ̄ⲛⲉⲩⲟⲩⲉⲣⲏⲧⲉ · ⲁⲩⲱ ϩⲉⲛⲙⲛ̄ⲧⲣⲉϥϯⲧⲱⲛ · ⲙⲛ̄ϩⲉⲛⲙⲛ̄ⲧⲁⲧⲥⲱⲧⲙ̄ · 

Paragraph 03
------
ⲙⲁⲗⲓⲥⲧⲁ ⲉⲩⲥⲱϣ ⲛ̄ⲛⲉⲩⲉⲓⲟⲧⲉ ϩⲛ̄ⲧⲉⲩⲙⲛ̄ⲧⲃⲁⲃⲉⲣⲱⲙⲉ ⲁⲩⲱ ⲧⲉⲩⲙⲛ̄ⲧϫⲁⲥⲓϩⲏⲧ ⲙⲛ̄ⲧⲉⲩⲙⲛ̄ⲧⲣⲉϥⲕⲁⲧⲁⲫⲣⲟⲛⲉⲓ · ⲉⲙⲡⲟⲩⲣ̄ⲡⲙⲉⲉⲩⲉ ⲙ̄ⲡⲉⲧⲥⲏϩ ϫⲉⲡⲉⲧⲥⲱϣ ⲙ̄ⲡⲉϥⲉⲓⲱⲧ ⲙⲛ̄ⲧⲉϥⲙⲁⲁⲩ ϥⲛⲁϣⲱⲡⲉ ϩⲁⲛⲟϭⲛⲉϭ ⲁⲩⲱ ⲛϥ̄ϫⲓϣⲓⲡⲉ · 

Paragraph 04
------
ⲁⲩⲱ ⲟⲛ ϫⲉⲡⲉⲧϫⲓ ⲙ̄ⲡⲉϥⲉⲓⲱⲧ ⲛ̄ϭⲟⲛⲥ̄ ⲙⲛ̄ⲧⲉϥⲙⲁⲁⲩ ⲁⲩⲱ ⲡⲉⲧⲥⲱϣ ⲙ̄ⲙⲟⲟⲩ ⲉϥⲙⲉⲉⲩⲉ ϫⲉⲛ̄ϯⲣ̄ⲛⲟⲃⲉ ⲁⲛ · ⲟⲩⲕⲟⲓⲛⲱⲛⲟⲥ ⲡⲉ ⲡⲁⲓ̈ ⲛ̄ⲟⲩⲣⲱⲙⲉ ⲛ̄ⲁⲥⲉⲃⲏⲥ · 

Paragraph 05
------
ⲁⲩⲱ ⲟⲛ ϫⲉⲡⲟⲩⲟⲉⲓⲛ ⲛⲁⲱϫⲛ̄ ⲙ̄ⲡⲉⲧϫⲉⲡⲉⲑⲟⲟⲩ ⲛ̄ⲥⲁⲡⲉϥⲉⲓⲱⲧ ⲙⲛ̄ⲧⲉϥⲙⲁⲁⲩ · ⲛ̄ⲕⲉⲕⲉ ⲛ̄ⲛⲉϥⲃⲁⲗ ⲛⲁⲛⲁⲩ ⲉⲩⲕⲁⲕⲉ ·

Paragraph 06
------
ⲁⲩⲱ ⲟⲛ ϫⲉⲡⲉⲧⲛⲁϫⲉⲡⲉⲑⲟⲟⲩ ⲛ̄ⲥⲁⲡⲉϥⲉⲓⲱⲧ ⲙⲛ̄ⲧⲉϥⲙⲁⲁⲩ ϩⲛ̄ⲟⲩⲙⲟⲩ ⲙⲁⲣⲉϥⲙⲟⲩ ·


Chapter 05
=========
Paragraph 01
------
ⲙⲁⲗⲗⲟⲛ ⲇⲉ ⲛⲉⲧϥⲓ ⲙ̄ⲡⲣⲟⲟⲩϣ ⲛ̄ϩⲉⲛϩⲟⲉⲓⲧⲉ ⲉⲟⲗⲙⲟⲩ · ⲛⲁⲓ̈ ⲛ̄ⲧⲉⲓ̈ⲙⲓⲛⲉ ⲛⲉⲧⲟⲩϣⲁϫⲉ ⲉⲣⲟⲟⲩ ϫⲉⲁⲩⲕⲁⲡⲉⲩⲏⲓ̈ ⲅⲁⲣ ϩⲁⲧⲙ̄ⲡⲙⲟⲩ · ⲁⲩⲱ ⲉⲣⲉⲛⲉⲩⲙⲁ ⲙ̄ⲙⲟⲟϣⲉ ϩⲁⲧⲛ̄ⲁⲙⲛ̄ⲧⲉ · ⲁⲩⲱ ⲛⲁⲓ̈ ⲟⲛ ⲛⲉⲛⲧⲁⲩϫⲟⲟⲥ ⲉⲧⲃⲏⲏⲧⲟⲩ ϫⲉϩⲉⲛⲕⲁⲕⲉ ⲇⲉ ⲛⲉ ⲛⲉϩⲓⲟⲟⲩⲉ ⲛ̄ⲛ̄ⲁⲥⲉⲃⲏⲥ · ⲁⲩⲱ ⲛ̄ⲥⲉⲥⲟⲟⲩⲛ ⲁⲛ ϫⲉⲉⲩϫⲓϫⲣⲟⲡ ⲛ̄ⲁϣ ⲛ̄ϩⲉ ·

Paragraph 02
------
ⲁⲩⲱ ⲟⲛ ϫⲉⲙ̄ⲡⲟⲩⲉⲓⲙⲉ ⲙ̄ⲡⲟⲩϭⲛ̄ⲡⲉⲩϩⲏⲧ ⲉⲩⲙⲟⲟϣⲉ ϩⲙ̄ⲡⲕⲁⲕⲉ · ⲟⲩⲧⲉ ⲙ̄ⲡⲟⲩⲣ̄ϩⲟⲧⲉ ϩⲏⲧϥ̄ ⲙ̄ⲡⲥⲁϩⲟⲩ ⲉⲧⲥⲏϩ ⲛⲁⲛ ⲉⲧⲃⲉⲛⲉⲓ̈ϩⲃⲏⲩⲉ · ⲁⲗⲗⲁ ⲉⲩⲣ̄ⲡⲕⲉϯⲛⲟⲩϭⲥ ⲙ̄ⲡⲛⲟⲩⲧⲉ ϩⲛ̄ⲛⲉⲩϩⲃⲏⲩⲉ ⲧⲏⲣⲟⲩ · ϫⲉⲕⲁⲥ ⲛ̄ⲧⲟϥ ϩⲱϥ ⲡϫⲟⲉⲓⲥ ⲙ̄ⲡⲉⲟⲟⲩ ⲉϥⲉⲛⲉϭⲛⲟⲩϭⲟⲩ ϩⲣⲁⲓ̈ ϩⲛ̄ⲧⲉϩⲣⲱ ⲛ̄ⲕⲱϩⲧ̄ ⲉⲧⲙⲟⲩϩ ϩⲣⲁⲓ̈ ϩⲛ̄ⲁⲙⲛ̄ⲧⲉ ϩⲙ̄ⲡⲉϩⲟⲟⲩ ⲙ̄ⲡⲉⲩϭⲙ̄ⲡϣⲓⲛⲉ ·

Paragraph 03
------
ϩⲓⲧⲛ̄ⲧⲉⲓ̈ϩⲉ ⲅⲁⲣ ⲛ̄ⲧⲉⲣⲉϥⲛⲁⲩ ⲉⲣⲟⲛ ϫⲉⲛ̄ⲧⲛ̄ⲥⲟⲩⲧⲱⲛ ⲁⲛ · ⲁⲩⲱ ⲙⲛ̄ⲥⲙⲓⲛⲉ ⲛ̄ϩⲏⲧⲛ̄ · ⲟⲩⲧⲉ ⲙⲉ · ⲟⲩⲧⲉ ⲥⲟⲟⲩⲛ ⲛ̄ⲛⲟⲩⲧⲉ · ⲁϥϫⲟⲟⲥ ϫⲉⲁⲛⲟⲕ ⲁⲓ̈ϫⲟⲟⲥ ϫⲉⲛ̄ⲧⲉⲧⲛ̄ϩⲉⲛⲛⲟⲩⲧⲉ ⲛ̄ⲧⲉⲧⲛ̄ⲛ̄ϣⲏⲣⲉ ⲙ̄ⲡⲉⲧϫⲟⲥⲉ ⲧⲏⲣⲧⲛ̄ · ⲉⲓⲥϩⲏⲏⲧⲉ ϭⲉ ⲧⲉⲧⲛⲁⲙⲟⲩ ⲛ̄ⲑⲉ ⲛ̄ⲛ̄ⲣⲱⲙⲉ · ⲁⲩⲱ ⲧⲉⲧⲛⲁϩⲉ ⲛ̄ⲑⲉ ⲛ̄ⲟⲩⲁ ⲛ̄ⲛ̄ⲁⲣⲭⲱⲛ ·

Paragraph 04
------
ⲉⲧⲉⲡⲁⲓ̈ ⲡⲉ ϫⲉⲉⲩⲙⲉⲉⲩⲉ ⲉⲣⲟⲛ ϫⲉⲁⲛⲟⲛ ϩⲉⲛⲣⲱⲙⲉ ⲙ̄ⲡⲓⲥⲧⲟⲥ · ⲁⲩⲱ ⲁⲛⲟⲛ ϩⲉⲛⲣⲙ̄ⲛ̄ⲛⲟⲩⲧⲉ ⲉⲛⲙⲉϩ ⲙ̄ⲡⲉⲧⲛⲁⲛⲟⲩϥ ⲛⲓⲙ · ⲉⲩϣⲁⲛⲛⲁⲩ ⲉⲣⲟⲛ ⲉⲛⲥⲙⲟⲛⲧ̄ ⲁⲛ · ⲥⲉⲛⲁϫⲟⲟⲥ ⲛⲁⲛ ϩⲱⲱⲛ ⲛ̄ⲧⲉⲓ̈ϩⲉ ϫⲉⲉⲛⲙⲉⲉⲩⲉ ϫⲉⲛ̄ⲧⲉⲧⲛ̄ϩⲉⲛⲣⲱⲙⲉ ⲉⲩⲣ̄ϩⲟⲧⲉ ϩⲏⲧϥ̄ ⲙ̄ⲡⲛⲟⲩⲧⲉ · ⲉⲓⲥϩⲏⲏⲧⲉ ϭⲉ ⲧⲉⲧⲛ̄ϩⲉ · ⲧⲉ ⲧⲛ̄ϩⲉ · ⲁⲩⲱ ⲛⲉⲧⲛ̄ϩⲃⲏⲩⲉ . ⲛⲉ ⲛⲉⲛϩⲃⲏⲩⲉ · 

Paragraph 05
------
ⲉⲧⲃⲉⲡⲁⲓ̈ ϭⲉ ⲉⲓⲥϩⲏⲏⲧⲉ ⲧⲉⲧⲛⲁⲙⲟⲩ ⲛ̄ⲑⲉ ⲛ̄ⲛ̄ⲣⲱⲙⲉ ⲛ̄ⲁⲧⲛⲟⲩⲧⲉ ⲁⲩⲱ ⲛ̄ⲣⲉϥⲣ̄ⲛⲟⲃⲉ ·ⲁⲩⲱ ⲧⲉⲧⲛⲁϩⲉ ⲛ̄ⲑⲉ ⲛ̄ⲛ̄ⲁⲣⲭⲱⲛ ⲛ̄ⲣⲉϥϫⲓ ⲛϭⲟⲛⲥ̄ · ⲁⲩⲱ ⲛ̄ⲥⲉⲕⲓⲙ ⲛ̄ϭⲓⲛ̄ⲥⲛ̄ⲧⲉ ⲙ̄ⲡⲕⲁϩ · ⲉⲧⲉⲛ̄ⲣⲱⲙⲉ ⲛⲉ ϩⲁⲡⲗⲱⲥ ⲛ̄ⲑⲉ ⲉⲧⲟⲩⲟ ⲙ̄ⲙⲟⲥ ·

Paragraph 06
------
ⲁⲩⲱ ⲛ̄ⲥⲉⲡⲱϣⲥ̄ ⲉϩⲣⲁⲓ̈ ⲉϫⲙⲡ̄ⲡⲉⲛⲧϭⲁⲉⲓⲟ · ⲙⲛ̄ⲡⲉϩⲃⲁ ⲉⲛⲧⲁⲛϣⲱⲡⲉ ⲛ̄ϩⲏⲧϥ̄ · ⲉⲃⲟⲗ ϫⲉⲁⲛϣⲓⲃⲉ ⲛ̄ⲧⲉⲛⲫⲩⲥⲓⲥ ⲉⲩⲡⲁⲣⲁⲧⲉⲛⲫⲩⲥⲓⲥ ·


Chapter 06
=========
Paragraph 01
------
ⲡϫⲟⲉⲓⲥ ϭⲉ ⲓ̄ⲥ̄ ⲉϥⲉⲛⲁϩⲙⲛ̄ ⲉⲡⲉⲓ̈ⲥⲁϩⲟⲩ ⲉⲧⲥⲏϩ ϫⲉⲛ̄ⲧⲉⲣⲟⲩⲣ̄ⲁⲥⲉⲃⲏⲥ ⲇⲉ · ⲁⲩⲙⲉⲥⲧⲉⲧⲁⲓⲥⲑⲏⲥⲓⲥ · ⲁⲩⲱ ⲁⲩϣⲱⲡⲉ ⲉⲩϭⲏⲡ ⲉϩⲉⲛϫⲡⲓⲟ · 

Paragraph 02
------

ⲡⲉϫⲁϥ ⲇⲉ ⲟⲛ ϫⲉϣⲁⲣⲉⲡⲉⲧⲙⲉ ⲛ̄ⲧⲉⲥⲃⲱ ⲙⲉⲣⲉⲧⲁⲓⲥⲑⲏⲥⲓⲥ · ⲟⲩⲁⲑⲏⲧ ⲇⲉ ⲡⲉ ⲡⲉⲧⲙⲟⲥⲧⲉ ⲛ̄ⲛⲉϫⲓⲡⲓⲟ · 

Paragraph 03
------
ⲉⲧⲃⲉⲡⲁⲓ̈ ϭⲉ ⲛⲉⲥⲛⲏⲩ · ⲙⲁⲣⲛ̄ϯϩⲧⲏⲛ ⲉⲡϣⲁϫⲉ ⲉⲧⲥⲏϩ ϫⲉⲥⲱⲧⲙ̄ ⲡⲁϣⲏⲣⲉ ⲉⲧⲉⲥⲃⲱ ⲙ̄ⲡⲉⲕⲉⲓⲱⲧ ϫⲉⲉⲕⲉⲣ̄ⲥⲟⲫⲟⲥ ϩⲛ̄ⲧⲉⲕϩⲁⲏ · 


Paragraph 04
------
ⲁⲩⲱ ⲟⲛ ϫⲉⲁⲣⲓⲥⲁⲃⲉ ⲡⲁϣⲏⲣⲉ ϫⲉⲉⲣⲉⲡⲁϩⲏⲧ ⲟⲩⲛⲟϥ . ⲁⲩⲱ ⲛⲅ̄ⲕⲧⲟ ⲉⲃⲟⲗ ⲙ̄ⲙⲟⲕ ⲛ̄ϩⲉⲛϣⲁϫⲉ ⲛ̄ⲛⲟϭⲛⲉϭ · ϫⲉⲕⲁⲥ ⲉⲣⲉⲟⲩⲧⲱⲕ ⲛ̄ϩⲏⲧ ϣⲱⲡⲉ ⲛⲁⲕ ⲉϫⲙ̄ⲡⲛⲟⲩⲧⲉ · ⲉⲣⲉⲑⲟⲧⲉ ⲅⲁⲣ ⲙ̄ⲡϫⲟⲉⲓⲥ ⲣ̄ϩⲱⲃ ⲉⲡⲱⲛϩ̄ · ⲉⲣⲉⲡⲉⲧⲉⲛϥ̄ⲣ̄ϩⲟⲧⲉ ⲇⲉ ⲁⲛ ⲛⲁϣⲱⲡⲉ ϩⲛ̄ϩⲉⲛⲙⲁ ⲙ̄ⲡϣⲁⲉⲛⲉϩ ϭⲓⲛⲉ ⲁⲛ ⲙ̄ⲡⲉϥϣⲓⲛⲉ · 

Paragraph 05
------
ⲟⲩⲕⲟⲩⲛ ϭⲉ ⲛ̄ⲣⲱⲙⲉ ⲙ̄ⲡⲟⲛⲏⲣⲟⲥ · ⲁⲩⲱ ⲛ̄ϣⲏⲣⲉ ⲛ̄ⲁⲧⲥⲱⲧⲙ̄ ⲛ̄ⲛⲁϣⲧ̄ⲙⲁⲕϩ̄ · ⲁⲩⲱ ⲛ̄ⲁⲧⲥⲃ̄ⲃⲉ ϩⲙ̄ⲡⲉⲩϩⲏⲧ ⲙⲛ̄ⲛⲉⲩⲕⲉⲙⲁⲁϫⲉ ⲛ̄ⲧⲉⲧⲛⲁⲣ̄ϩⲟⲧⲉ ⲁⲛ ϩⲏⲧϥ̄ ⲙ̄ⲡϫⲟⲉⲓⲥ , ⲏ ⲛ̄ⲧⲉⲧⲛⲁϣⲗⲁϩ ⲁⲛ ⲙ̄ⲡⲉϥⲙ̄ⲧⲟ ⲉⲃⲟⲗ ·

Paragraph 06
------
ⲉⲧⲃⲉⲡⲁⲓ̈ ϭⲉ ⲛ̄ⲣⲱⲙⲉ ⲛ̄ⲁⲧⲥⲱⲧⲙ̄ · ⲁⲩⲱ ⲛⲉⲧⲣ̄ϩⲟⲧⲉ ⲁⲛ ϩⲏⲧϥ̄ ⲙ̄ⲡϫⲟⲉⲓⲥ ·
 ⲁⲗⲱⲧⲛ̄ ϩⲛ̄ⲧⲉⲧⲛ̄ⲙⲛ̄ⲧⲁⲧⲥⲱⲧⲙ̄ ⲉⲧⲛⲁϣⲧ̄ ⲁⲩⲱ ⲛ̄ⲧⲉⲧⲛ̄ⲥⲃ̄ⲃⲉ ⲙ̄ⲡⲉⲧⲛ̄ϩⲏⲧ ⲉⲧⲛⲁϣⲧ̄ · ⲁⲩⲱ ⲙ̄ⲡⲣ̄ⲕⲉⲧⲧⲏⲩⲧⲛ̄ ⲉⲣ̄ⲛⲁϣⲧ̄ⲙⲁⲕϩ̄ · ϫⲉⲛ̄ⲛⲉⲡⲛⲟⲩⲧⲉ ϭⲱⲛⲧ̄ ⲉⲣⲱⲧⲛ̄ ⲛϥ̄ⲛⲉϫⲧⲏⲩⲧⲛ̄ ⲙⲛ̄ⲛⲉⲧⲣ̄ϩⲱⲃ ⲉⲧⲁⲛⲟⲙⲓⲁ ·

Paragraph 07
------
ⲉϣⲱⲡⲉ ⲅⲁⲣ ⲉⲧⲉⲧⲛ̄ⲧⲙ̄ⲣ̄ϩⲟⲧⲉ ⲧⲉⲛⲟⲩ · ⲁⲩⲱ ⲛ̄ⲧⲉⲧⲛ̄ⲥⲁϩⲉⲧⲏⲩⲧⲛ̄ ⲉⲃⲟⲗ ⲙ̄ⲡⲉⲛϣⲟⲧ ⲙ̄ⲡⲉⲧⲛ̄ϩⲏⲧ · ⲟⲩⲛ̄ⲟⲩϩⲟⲟⲩ ⲛⲁϣⲱⲡⲉ ⲉⲛⲛⲁⲡⲱϩ ⲙ̄ⲡⲉⲛϩⲏⲧ ⲁⲩⲱ ⲛ̄ⲧⲛ̄ⲣⲓⲙⲉ ϩⲛ̄ⲟⲩⲥⲓϣⲉ ⲉⲙⲙⲛ̄ⲡⲉⲧⲛⲁⲥⲱⲧⲙ̄ ⲉⲣⲟⲛ · ⲉⲃⲟⲗ ϫⲉⲙ̄ⲡⲛ̄ⲣⲓⲙⲉ ϩⲙ̄ⲡⲟⲩⲟⲉⲓϣ ⲉⲧⲉϣϣⲉ ·


Chapter 07
=========
Paragraph 01
------
ⲟⲩⲟⲛ ⲅⲁⲣ ⲛⲓⲙ ⲉⲧϫⲓⲟⲩⲉ ⲧⲉⲛⲟⲩ · ⲁⲩⲱ ⲉⲧϫⲓϭⲟⲗ · ⲁⲩⲱ ⲉⲧϫⲱϩⲙ̄ ⲙ̄ⲙⲟⲟⲩ ⲕⲁⲧⲁⲗⲁⲁⲩ ⲛ̄ⲥⲙⲟⲧ · ⲁⲩⲱ ⲉⲧⲱⲗⲙ̄ ⲛ̄ⲛⲉⲩϩⲟⲉⲓⲧⲉ ϩⲛ̄ϩⲉⲛⲡⲁⲑⲟⲥ ⲛ̄ⲇⲁⲓⲙⲟⲛⲓⲟⲛ · ⲉⲩⲉϣⲱⲡⲉ ⲉⲩⲥϩⲟⲩⲟⲣⲧ̄ ⲙⲛ̄ⲛⲉⲩϩⲃⲏⲩⲉ ⲧⲏⲣⲟⲩ · ⲉⲃⲟⲗ ϫⲉⲙ̄ⲡⲟⲩⲣ̄ϩⲟⲧⲉ ϩⲏⲧϥ̄ ⲙ̄ⲡϫⲟⲉⲓⲥ · ⲟⲩⲧⲉ ⲙ̄ⲡⲟⲩϯϩⲧⲏⲩ ⲉⲩϩⲱⲛ ⲉⲧⲟⲟⲧⲟⲩ ⲛ̄ⲛⲁⲩ ⲛⲓⲙ ⲉⲧⲃⲉⲛⲉⲓ̈ϩⲃⲏⲩⲉ ⲛ̄ϣⲗⲟϥ ⲁⲩⲱ ⲉⲧϫⲁϩⲙ̄ · ⲛⲉⲧⲉⲓ̈ⲣⲉ ⲅⲁⲣ ⲛ̄ⲛⲁⲓ̈ ⲛ̄ⲧⲉⲓ̈ϩⲉ · ⲥⲉⲛⲁⲥⲟⲛϩⲟⲩ ϩⲛ̄ⲛⲉⲩⲙⲉⲉⲩⲉ ⲙ̄ⲡⲟⲛⲏⲣⲟⲛ ·

Paragraph 02
------
ⲉⲧⲃⲉⲡⲁⲓ̈ ⲙⲁⲣⲛ̄ϯϩⲧⲏⲛ ⲁⲛⲟⲛ ⲧⲏⲣⲛ̄ ϩⲓⲟⲩⲥⲟⲡ ⲉⲑⲉ ⲉⲧⲟⲩⲧⲁⲙⲟ ⲙ̄ⲙⲟⲛ · ϫⲉⲁⲧⲉⲩϣⲏ ⲡⲣⲟⲕⲟⲡⲧⲉ ⲁⲡⲉϩⲟⲟⲩ ϩⲱⲛ ⲉϩⲟⲩⲛ · ⲙⲁⲣⲛ̄ⲕⲱϭⲉ ⲛ̄ⲥⲱⲛ ⲛ̄ⲛⲉϩⲃⲏⲟⲩⲉ ⲙ̄ⲡⲕⲁⲕⲉ ⲛ̄ⲧⲛ̄ϯ ⲇⲉ ϩⲓⲱⲱⲛ ⲛ̄ⲛ̄ϩⲟⲡⲗⲟⲛ ⲙ̄ⲡⲟⲩⲟⲉⲓⲛ · ϩⲱⲥ ⲉⲛϩⲙ̄ⲡⲉϩⲟⲟⲩ · ⲙⲁⲣⲛ̄ⲙⲟⲟϣⲉ ⲉⲛⲧⲥⲁⲛⲏⲩ · ϩⲛ̄ϩⲉⲛϫⲏⲣ ⲁⲛ ⲙⲛ̄ϩⲉⲛϯϩⲉ · ϩⲛ̄ϩⲉⲛⲙⲁ ⲛ̄ⲛ̄ⲕⲟⲧⲕ̄ ...



